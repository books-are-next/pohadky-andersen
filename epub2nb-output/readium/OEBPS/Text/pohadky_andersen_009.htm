<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Pohádky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">

<h2 class="e-booknadpis">Pastýřka
a kominíček</h2>

<p class="e-booktirazacitacetext">Snad jsi již někdy viděl takovou
prastarou skříň, úplně zčernalou stářím a s vyřezávanými závity a lupeny. Právě
taková stála v jedné světnici. Byla dědictvím po prababičce a byly na ní
vyřezány růže a&#160;tulipány odshora až dolů. Kromě toho byly na ní přepodivné
závity a mezi nimi vyhlížely jelení hlavičky s rozvětvenými parohy. Uprostřed
byl na skříni vyřezán celý muž, náramně směšný napohled; šklebil se, ale tak,
že to ani nevypadalo, jako by se smál, a&#160;na čele mu trčely kozí rohy. Také
měl kozí nohy a dlouhý vous.</p>

<p class="e-bookprozatext">Děti ve světnici mu říkaly „kozonohý vrchní a spodní
válečný generální velitel“, protože se to těžko vyslovuje a že to vypadá
náramně vznešeně. Však také vyřezat jej nebylo jen tak lehké!</p>

<p class="e-bookprozatext">Tak zde tedy stál a díval se neustále na stolek pod
zrcadlem, neboť tam stála spanilá malá pastýřka z porcelánu. Botky měla
pozlacené, za pasem červenou růži, na hlavě zlatý klobouček a&#160;v&#160;ruce
pastýřskou hůl. Byla krásná! Vedle ní stál malý kominíček, černý jako saze, ale
byl také z porcelánu. Byl stejně čistý a pěkný a&#160;kominíka jenom tak
představoval. Ten, kdo ho vyrobil, mohl z&#160;něho totiž právě tak udělat
prince, to bylo docela jedno. Tu stál se svým žebříčkem a vypadal roztomile.
Obličej měl však bílý a&#160;růžový, jakoby dívčí; to byla vlastně chyba, neboť
trochu černý přece měl být. Stál docela blízko vedle pastýřky. Oba byli tam,
kam je postavili, a když už tu spolu stáli, tak se zasnoubili. Hodili se k&#160;sobě
znamenitě, neboť oba byli mladí a z téhož porcelánu a oba byli stejně křehcí.</p>

<p class="e-bookprozatext">Hned za nimi stála ještě jedna figurka, třikrát větší;
byl to starý Číňan, který kýval hlavou. Byl také z porcelánu a říkal, že je
dědečkem malé pastýřky, ale nemohl to dokázat; tvrdil, že má na ni právo, a
proto přikývl, když se o ni kozonohý vrchní a spodní válečný generální velitel
ucházel.</p>

<p class="e-bookprozatext">„Tadyhle máš muže,“ pravil starý Číňan pastýřce, „muže,
který je myslím z mahagonového dřeva a mohl by tě udělat kozonohou vrchní a
spodní válečnou generální velitelkou. Má plnou skříň stříbra, nepočítajíc do
toho ani, co má v tajných příhradách.“</p>

<p class="e-bookprozatext">„Já nechci do tmavé skříně!“ zvolala pastýřka. „Slyšela
jsem povídat, že tam uvnitř má jedenáct porcelánových žen!“</p>

<p class="e-bookprozatext">„Tak můžeš být dvanáctou!“ řekl Číňan. „Dnes v noci,
až to v&#160;staré skříni zapraští, budete mít svatbu, jako že jsem Číňan!“</p>

<p class="e-bookprozatext">Pokynul hlavou a usnul.</p>

<p class="e-bookprozatext">Ale malá pastýřka plakala a dívala se na svého
miláčka, porcelánového kominíčka.</p>

<p class="e-bookprozatext">„Prosím tě snažně,“ naříkala, „pojď se mnou do širého
světa; zde nemůžeme zůstat!“</p>

<p class="e-bookprozatext">„Udělám všechno, co chceš!“ řekl kominíček. „Pojďme
hned; myslím, že tě svým řemeslem uživím!“</p>

<p class="e-bookprozatext">„Kéž bychom již byli se stolu!“ volala pastýřka. „Nebudu
klidná, dokud nebudeme venku v širém světě!“</p>

<p class="e-bookprozatext">Kominíček ji těšil a ukazoval jí, jak má klást nožky
na vyřezávané hrany a pozlacené lupení kolem nohy stolu. Svůj žebřík také vzal
na pomoc, a tak se dostali dolů na podlahu. Ale když se podívali na starou
skříň, byl tam zvláštní ruch. Všichni vyřezávaní jeleni vystrkovali hlavy,
zvedali parohy a otáčeli krkem. Kozonohý vrchní a spodní generální válečný
velitel vyskakoval vysoko do vzduchu a&#160;volal na starého Číňana:</p>

<p class="e-bookprozatext">„Oni utíkají! Oni utíkají!“</p>

<p class="e-bookprozatext">Tu se naši uprchlíci opravdu polekali a skočili rychle
na schůdek před oknem.</p>

<p class="e-bookprozatext">Tam ležely tři čtyři hry karet, ale ani jedna nebyla
úplná, a&#160;loutkové divadélko, postavené, jak se dalo. Hráli tu právě
komedii a všechny dámy z karet, srdcová, kárová, piková a křížová, seděly v&#160;první
řadě a ovívaly se tulipány a za nimi stáli všichni kluci a&#160;ukazovali, že
mají hlavu dole i nahoře, jak tomu bývá u karet. Komedie jednala o dvou, kteří
se nemohli za sebe dostat, a pastýřka nad tím plakala, protože to byl její
vlastní příběh.</p>

<p class="e-bookprozatext">„Já to nevydržím!“ volala. „Musím odtud!“</p>

<p class="e-bookprozatext">Ale když se zase dostali na podlahu a podívali se na
stůl, probudil se starý Číňan a hýbal horním tělem, neboť dolejší jeho část
byla jenom kus porcelánu.</p>

<p class="e-bookprozatext">„Teď sem jde starý Číňan!“ vzkřikla malá pastýřka a
klesla hned na svá porcelánová kolínka, jak se polekala.</p>

<p class="e-bookprozatext">„Mám nápad!“ řekl kominíček. „Vlezeme tamhle do té
velké vázy v koutě! Tam můžeme ležet na růžích a levandulích a naházet mu soli
do očí, až přijde!“</p>

<p class="e-bookprozatext">„To nám nepomůže!“ pravila pastýřka. „A kromě toho
vím, že starý Číňan a ta váza byli kdysi spolu zasnoubeni, a stará láska
nerezaví. Ne, nic nám nezbývá nežli jít ven, do širého světa!“</p>

<p class="e-bookprozatext">„Máš skutečně odvahu jít se mnou do širého světa?“
ptal se kominíček. „Povážila jsi, jak je velký a že se již nikdy sem nevrátíme?“</p>

<p class="e-bookprozatext">„Ano!“ řekla pastýřka.</p>

<p class="e-bookprozatext">Kominíček se na ni zadíval a pak řekl:</p>

<p class="e-bookprozatext">„Moje cesta vede komínem! Máš skutečně odvahu lézt se
mnou kamny, sporákem a troubou? Tak se dostaneme do komína a v tom se již
vyznám! Vystoupíme tak vysoko, že se k nám nedostanou, a&#160;tam nahoře je
otvor do širého světa!“</p>

<p class="e-bookprozatext">I vedl ji k dvířkám u kamen.</p>

<p class="e-bookprozatext">„To je zde černo!“ zvolala pastýřka, ale šla přece s
kominíčkem sporákem a troubou, kde byla tma jako v pytli.</p>

<p class="e-bookprozatext">„Teď jsme v komíně!“ řekl. „Podívej se, jak tam nahoře
září krásná hvězda!“</p>

<p class="e-bookprozatext">A opravdu to byla hvězda na nebi, která zářila přímo
na ně, jako by jim chtěla ukázat cestu. I lezli a drápali se nahoru; byla to
strašlivá cesta, tak vysoko, tak vysoko! Ale kominíček pomáhal pastýřce, zvedal
ji, táhl, držel ji a ukazoval nejlepší místa, kam má postavit své porcelánové
nožky, a tak se dostali až na okraj komína. Tam se posadili, neboť byli velmi
unaveni, však také měli proč!</p>

<p class="e-bookprozatext">Nebe se všemi svými hvězdami se klenulo nad nimi,
všechny střechy města bylo vidět dole. Dívali se tak daleko kolem, tak volně do
světa! Ubohá pastýřka si to takhle nikdy nepředstavovala, i&#160;položila
hlavičku kominíčkovi na rameno a plakala, až se roztékalo zlato z jejího
opasku.</p>

<p class="e-bookprozatext">„Tohle je příliš mnoho!“ volala. „Nevydržím to! Svět
je příliš veliký! Kdybych byla zase na stolečku pod zrcadlem! Nebudu dříve
veselá, dokud se tam nedostanu zpět! Šla jsem za tebou do širého světa, můžeš
tedy zase ty za mnou zpět, máš-li mě rád!“</p>

<p class="e-bookprozatext">Kominíček jí rozumně domlouval, hovořil o starém
Číňanu a&#160;o&#160;kozonohém vrchním a spodním generálním válečném veliteli;
ale ona vzlykala tak silně a líbala svého kominíčka, že jí nemohl odolat.</p>

<p class="e-bookprozatext">I lezli zase s velkou námahou zpět komínem, lezli
troubou a&#160;sporákem, což nebylo právě příjemné, a tak se dostali do tmavých
kamen. Tu poslouchali skrze dvířka, co se děje ve světnici.</p>

<p class="e-bookprozatext">Bylo tam docela ticho.</p>

<p class="e-bookprozatext">Vyhlédli ven&#160;– ach! Tam ležel uprostřed podlahy
starý Číňan. Spadl se stolku, když chtěl za nimi, a rozbil se na kusy. Celá
záda se odloupla a hlava se odkutálela do kouta. Kozonohý vrchní a spodní
generální válečný velitel stál, kde vždycky stával, a přemýšlel o tom.</p>

<p class="e-bookprozatext">„To je strašlivé!“ volala malá pastýřka. „Můj dědeček
se rozbil na kusy a my jsme tím vinni. To nepřežiji!“</p>

<p class="e-bookprozatext">A lomila drobnýma ručkama.</p>

<p class="e-bookprozatext">„Ten se dá ještě spravit!“ řekl kominíček. „Docela
dobře se dá spravit! Jenom nebuď tak prudká! Když mu záda zatmelí a do šíje
dají dobrý nýtek, bude zas jako nový, a ještě nám poví leccos, co nás bude
mrzet!“</p>

<p class="e-bookprozatext">„Myslíš?“ ptala se pastýřka.</p>

<p class="e-bookprozatext">I vlezli opět na stůl, kde dříve stávali.</p>

<p class="e-bookprozatext">„Hleď, tak daleko jsme se dostali!“ řekl kominíček. „Mohli
jsme si tu námahu uspořit.“</p>

<p class="e-bookprozatext">„Jenom kdyby již starého dědečka spravili!“ naříkala
pastýřka. „Bude to hodně drahé?“&#160;–</p>

<p class="e-bookprozatext">A opravdu jej spravili.</p>

<p class="e-bookprozatext">Dali mu zatmelit záda a do šíje mu dali dobrý nýtek,
takže byl jako nový, jenomže nemohl již kývat hlavou.</p>

<p class="e-bookprozatext">„Vy jste se stal vysokomyslným od té doby, kdy jste se
rozbil na kusy!“ pravil kozonohý vrchní a spodní generální válečný velitel. „Nechápu,
na co jste tak pyšný. Tak dostanu ji, nebo nedostanu?“</p>

<p class="e-bookprozatext">A kominíček a malá pastýřka se dívali s pohnutím na
starého Číňana. Báli se tuze, že přikývne, ale on nemohl kývat a nechtělo se mu
povídat někomu cizímu, že má nýtek v šíji.</p>

<p class="e-bookprozatext">A tak zůstala naše porcelánová dvojice pohromadě.
Žehnali dědečkovu nýtku a měli se rádi, dokud se nerozbili.</p>

</div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Pohádky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">

<h2 class="e-booknadpis">Malenka</h2>

<p class="e-booktirazacitacetext">Byla jedna paní a ta by byla tuze
ráda měla malé děťátko. Ale nevěděla, jak si je opatřit. Šla tedy k staré
čarodějnici a zeptala se jí:</p>

<p class="e-bookprozatext">„Já bych náramně ráda měla děťátko, nechtěla bys mi
říci, jak si je mohu opatřit?“</p>

<p class="e-bookprozatext">„No, však se už najde rada,“ odpověděla čarodějnice. „Tadyhle
máš ječné zrnko, ale to není takové, jaká se daří na rolníkově poli nebo jakými
se krmí slepice. Vlož je do květináče a pak něco uvidíš!“</p>

<p class="e-bookprozatext">„Děkuji ti!“ řekla paní a dala čarodějnici zlaťák.
Potom šla domů a zasadila ječné zrnko. Z toho brzy vyrostla velká, krásná
květina. Vypadala docela jako tulipán, ale její lístky se k sobě tulily, jako
by to bylo ještě poupě.</p>

<p class="e-bookprozatext">To je krásná květina, myslila si paní a líbala krásné
červené a&#160;žluté lístky. Ale jak je začala líbat, puklo cosi v květině a
květ se náhle rozevřel.</p>

<p class="e-bookprozatext">Byl to opravdu tulipán, to bylo vidět, ale uprostřed
něho, uvnitř v&#160;květu, sedělo na zeleném pestíku malounké děvčátko, velmi
něžné a&#160;roztomilé. Nebylo delší nežli malíček, a proto je paní nazvala
Malenkou.</p>

<p class="e-bookprozatext">Za kolébku dostala nádhernou, leskle natřenou skořápku
z&#160;vlašského ořechu, modré lístky fialky byly jí žíněnkami a růžový lístek
pokrývkou.</p>

<p class="e-bookprozatext">V této kolébce spala Malenka v noci, ale ve dne si
hrála na stole. Tam postavila paní talíř s vodou a okolo něho narovnala věnec
květin, jež svými stonky sahaly do vody. Plaval tam také velký list tulipánu a
na tom směla Malenka sedět a plavat z jednoho kraje talíře na druhý; veslovala
dvěma bílými žíněmi. Vypadalo to velice roztomile. Uměla také zpívat, tak jemně
a líbezně, že nikdo ještě tak krásný zpěv neslyšel.</p>

<p class="e-bookprozatext">Jednou v noci, když Malenka ležela ve své krásné
postýlce, veskákala do světnice ohyzdná ropucha. Dostala se tam oknem, v&#160;němž
byla rozbita jedna tabulka. Ropucha byla tuze ošklivá, veliká a&#160;vlhká, a
hned skákala ke stolu, kde ležela Malenka a spala pod červeným plátkem růže.</p>

<p class="e-bookprozatext">„To by byla hezká žena pro mého syna!“ řekla ropucha.
Vzala ořechovou skořápku, v níž Malenka spala, a skákala s ní pryč odtud, k
rozbité okenní tabulce a skrze ni do zahrady.</p>

<p class="e-bookprozatext">Vedle zahrady tekla velká, široká řeka; ale u samého
břehu bylo bahno a močál. Tam bydlela ropucha se svým synem.</p>

<p class="e-bookprozatext">Hu! Ten byl právě tak ohyzdný jako jeho matka. „Kvak,
kvak, brekekekeks!“ To bylo jediné, co dokázal říci, když spatřil spanilé
děvčátko v ořechové skořápce.</p>

<p class="e-bookprozatext">„Nemluv tak hlasitě, sice se probudí!“ napomínala jej
stará ropucha. „Ještě by nám mohla utéct, vždyť je lehká jako labutí peříčko!
Vysadíme ji v řece na široký leknínový lupen, to bude pro ni jako nějaký ostrov,
když je tak lehká a maličká. Odtamtud nám neuteče a my zatím postavíme zámek
dole v bahně a tam budete spolu přebývat.“</p>

<p class="e-bookprozatext">V řece rostla spousta leknínů s širokými zelenými
lupeny, které vypadaly, jako by plavaly na povrchu vody. Lupen, který sahal
nejdále, byl také ze všech největší. K němu plavala stará ropucha a&#160;vysadila
na něj ořechovou skořápku s Malenkou.</p>

<p class="e-bookprozatext">Ubohá holčička se probudila velmi časně zrána, a když
uviděla, kde je, dala se do žalostného pláče. Vždyť všude kolem velkého
zeleného lupenu byla voda a ona se nemohla dostat na zem.</p>

<p class="e-bookprozatext">Stará ropucha seděla dole v bahně a zdobila svou
světnici rákosem a žlutými blatouchy, aby to tu vypadalo pro její novou snachu
hodně hezky. Potom plavala se svým ohyzdným synem k&#160;lupenu, na němž stála
Malenka. Chtěli vzít její hezkou postýlku a&#160;postavit ji do svatební
komnaty ještě dříve, než ona sama tam přijde.</p>

<p class="e-bookprozatext">Stará ropucha se před Malenkou potopila hluboko do
vody a&#160;řekla:</p>

<p class="e-bookprozatext">„Tadyhle se podívej na mého syna! Ten bude tvým mužem
a oba budete krásně bydlet dole v bahně!“</p>

<p class="e-bookprozatext">„Kvak, kvak! Brekekekekeks!“ To bylo všechno, co syn
ze sebe vypravil.</p>

<p class="e-bookprozatext">Potom vzali její krásnou postýlku a plavali s ní pryč.
Malenka seděla docela sama na zeleném lupenu a plakala. Nechtěla bydlit u&#160;ošklivé
ropuchy a mít jejího syna za muže.</p>

<p class="e-bookprozatext">Malé rybičky, které plavaly dole ve vodě, viděly
ropuchu a&#160;slyšely, co povídá. I vystrkovaly hlavy vzhůru, aby se podívaly
na tu malou holčičku. Jak ji spatřily, hned se jim tuze zalíbila a bylo jim jí
líto, že má jít dolů k ošklivé ropuše. „Ne, to se nesmí nikdy stát!“
prohlásily. Pak se shromáždily dole ve vodě okolo zeleného stonku, který držel
lupen, a prohlodaly jej, a lupen plul dolů po řece i&#160;s&#160;Malenkou,
daleko pryč, kam se ropucha nemohla dostat.</p>

<p class="e-bookprozatext">Malenka plula okolo mnoha měst a vesnic a ptáčkové,
sedící v&#160;křovinách, zpívali, když ji spatřili: „To je rozkošná panenka!“</p>

<p class="e-bookprozatext">Lupen s ní plul dál a dál. Tak cestovala Malenka do
ciziny.</p>

<p class="e-bookprozatext">Krásný bílý motýlek ji obletoval a posléze se posadil
na lupen. Zamiloval si Malenku a ona byla velmi veselá, neboť k ní teď ropucha
již nemohla. A všechno, kudy plula, bylo tak krásné! Slunce ozařovalo vodu, že
vypadala jako blyštivé zlato.</p>

<p class="e-bookprozatext">Pak Malenka přivázala jeden konec svého pásku na
motýla a&#160;druhý konec upevnila k lupenu. Ten pak plul mnohem rychleji a&#160;ona
s ním, neboť stála na lupenu.</p>

<p class="e-bookprozatext">Náhle přiletěl veliký chroust. Když spatřil Malenku,
okamžitě otočil svá kusadla okolo jejího útlého tělíčka a letěl s ní na strom.
Zelený lupen plul dále po potoce a motýl letěl s ním, neboť byl k&#160;lupenu
pevně přivázán a nemohl se vyprostit.</p>

<p class="e-bookprozatext">Panebože, jak se polekala ubohá Malenka, když s ní
chroust letěl na strom! Ještě více však litovala krásného běláska, kterého
přivázala k lupenu, neboť když se nyní nemůže vyprostit, nutně zahyne hladem.</p>

<p class="e-bookprozatext">Ale o to se chroust nestaral. Posadil se s ní na
nejvyšší zelený lupen stromu, dal jí sladkou šťávu z květů a řekl, že je velmi
hezká, třeba se naprosto nepodobala chroustu.</p>

<p class="e-bookprozatext">Potom k ní přicházeli na návštěvu ostatní chrousti,
kteří bydlili na stromě. Prohlíželi si Malenku a slečny babky krčily tykadla a&#160;říkaly:
„Vždyť ona má jen dvě nohy, chudinka! A také nemá tykadla! Je tak útlá v pasu,
fuj! Vypadá jako nějaký člověk! Ta je ohyzdná!“</p>

<p class="e-bookprozatext">Tak mluvily všechny babky, a přece byla Malenka tak
hezká! To tvrdil také chroust, který ji unesl, ale když všichni ostatní říkali,
že je ošklivá, uvěřil tomu nakonec a nestál už o ni. Řekl jí, aby si šla, kam
chce.</p>

<p class="e-bookprozatext">I sletěli s ní chrousti ze stromu a posadili ji na
trávník. Tam Malenka plakala, že je tak ošklivá, že ji ani chrousti nechtějí. A
přece byla nejspanilejší dívenka, jakou si kdo dovede představit, tak něžná a
svěží jako nejkrásnější růžový lupínek.</p>

<p class="e-bookprozatext">Celé léto žila ubohá Malenka docela sama ve velikém
lese. Upletla si postýlku ze stébel trávy a pověsila ji pod velký list šťovíku,
aby jí do ní nenapršelo. Jedla sladkou šťávu, kterou sála z&#160;květin, a pila
rosu, která stála každého jitra na lupenech.</p>

<p class="e-bookprozatext">Tak minulo léto i podzim, ale pak nastávala zima,
dlouhá, studená zima. Všichni ptáci, kteří jí dříve tak krásně zpívali, vydali
se na cestu na jih, stromy a květiny vadly, veliký list šťovíku, pod nímž
bydlila, se stočil a zbyl z něho jen žlutý, suchý řapík. A&#160;Malenku náramně
záblo, neboť měla šaty roztrhané a sama byla tak jemná a drobounká. Ubohá
Malenka byla by málem zmrzla!</p>

<p class="e-bookprozatext">Začalo sněžit a každá sněhová vločka, která na ni
padla, byla pro Malenku, jako by na nás hodil plnou lopatu sněhu. Neboť jsme my
velcí, a ona byla jen jako malíček.</p>

<p class="e-bookprozatext">I zabalila se do zvadlého lupenu, ale ne a ne se
zahřát. Chvěla se zimou.</p>

<p class="e-bookprozatext">U samého lesa, do něhož se dostala, rozprostíralo se
veliké pole. Ale obilí z něho bylo již dávno pryč, jenom holé strniště trčelo
ze zmrzlé půdy. Pro Malenku to bylo jako celý les, kterým měla projít, a jenjen
se třásla zimou.</p>

<p class="e-bookprozatext">Dostala se ke dveřím polní myši, která tu měla malou
dírku pod strništěm. Bydlila v teploučku a za větrem, měla světnici plnou zrní,
a k tomu pěknou kuchyň a spižírnu.</p>

<p class="e-bookprozatext">Ubohá Malenka se postavila přede dveře jako chudé,
žebravé děvčátko a prosila o drobátko obilí, poněvadž již dva dny neměla ani
nejmenšího sousta.</p>

<p class="e-bookprozatext">„Ty malá ubožačko!“ řekla polní myš, neboť to byla
opravdu dobrá, stará polní myš, „jen pojď dovnitř, do mé teplé světničky, a&#160;najez
se se mnou!“</p>

<p class="e-bookprozatext">Malenka se jí zalíbila, i nabídla jí: „Chceš-li, jen
si u mne zůstaň celou zimu! Ale musíš mou světničku udržovat hezky v čistotě a&#160;vypravovat
mi pohádky, neboť je poslouchám velmi ráda!“ A&#160;Malenka dělala, co dobrá,
stará polní myš žádala, a měla se velmi dobře.</p>

<p class="e-bookprozatext">„Dnes snad dostaneme návštěvu!“ řekla jednou polní
myš. „Můj soused mě navštěvuje každý týden. Je na tom ještě lépe nežli já; má
veliké sály a chodí si v překrásném, černém sametovém kožiše. Kdybys ho tak
dostala za muže, byla bys dobře opatřena. Ale on nevidí. Musíš mu vypravovat
nejkrásnější pohádky, které znáš.“</p>

<p class="e-bookprozatext">Ale o to se Malenka nestarala; nechtěla se provdat za
souseda, protože to byl krtek. Přišel na návštěvu ve svém černém sametovém
kožichu. Byl velmi bohatý a tuze učený, jak tvrdila polní myš, jeho obydlí bylo
také více než dvacetkrát tak veliké jako světnička polní myši a učenosti měl
dost a dost. Ale slunce a krásné květy nemohl vidět. Hovořil o nich jen špatně,
poněvadž je ještě nikdy nespatřil.</p>

<p class="e-bookprozatext">Malenka musila zpívat a také zpívala písničky: „Chrouste,
chrouste, lítej krásně!“ a „Šel pan páter po lučině“. Krtek se do ní zamiloval
pro její krásný hlas, ale neřekl nic, neboť byl velmi rozšafný.</p>

<p class="e-bookprozatext">I vyhrabal si dlouhou chodbu pod zemí ze svého domu k
polní myši a dovolil Malence i myši procházet se v ní podle libosti. Ale prosil
je, aby se nelekaly mrtvého ptáka, který ležel v chodbě. Byl to skutečný pták s
peřím a zobákem. Zahynul asi teprve nedávno, když zima začínala, a byl pohřben
právě tam, kde krtek udělal svou chodbu.</p>

<p class="e-bookprozatext">Krtek vzal do úst kousek troudu, poněvadž ten svítí ve
tmě jako oheň, i šel napřed a svítil jim v dlouhé tmavé chodbě. Když přicházeli
k místu, kde ležel mrtvý pták, zvedl krtek svůj široký nos do výšky a vyrazil
hlínu, že tu vznikl veliký otvor, jímž pronikalo světlo.</p>

<p class="e-bookprozatext">Uprostřed ležela na podlaze mrtvá vlaštovka s krásnými
křídly těsně k tělu přitlačenými, nohy a hlavičku zastrčeny pod peří. Ubohý
pták jistě zahynul mrazem.</p>

<p class="e-bookprozatext">Malence ho bylo líto; měla velice ráda všechny ptáčky,
neboť jí celé léto tak krásně zpívali a cvrlikali. Ale krtek strčil do
vlaštovky svou krátkou nohou a řekl:</p>

<p class="e-bookprozatext">„Teď již nebude pípat! Je asi smutné narodit se malým
ptáčkem! Bohudík že se to žádnému z mých dětí nestalo. Vždyť takový pták nemá
kromě toho svého cvrlikání docela nic a musí v zimě hladem zahynout!“</p>

<p class="e-bookprozatext">„Ano, promluvil jste náramně rozumně,“ řekla polní
myš. „Copak má pták za všechno své cvrlikání, když přijde zima? Musí hladovět a
mrznout, a to, prosím, už něco znamená!“</p>

<p class="e-bookprozatext">Malenka neřekla nic, ale když se oba ostatní k ptákovi
obrátili zády, sklonila se, rozhrnula peříčko, jež zakrývalo jeho hlavu, a&#160;políbila
jej na zavřená očka.</p>

<p class="e-bookprozatext">Snad právě on mi tak krásně zpíval v létě, pomyslila
si. Co radosti mi způsobil ten drahý, krásný ptáček!</p>

<p class="e-bookprozatext">Krtek ucpal otvor, jímž pronikalo denní světlo, a
doprovodil dámy domů.</p>

<p class="e-bookprozatext">Ale v noci nemohla Malenka usnout, i vstala z postýlky
a upletla ze sena veliký krásný koberec. Ten rozprostřela kolem mrtvého ptáka.
Potom jej obložila ze všech stran měkkou bavlnkou, kterou našla ve světnici
polní myši, aby se ptáčkovi hezky teple leželo v&#160;chladné zemi.</p>

<p class="e-bookprozatext">„Sbohem, krásný ptáčku!“ řekla. „Sbohem a děkuji ti za
tvůj krásný zpěv v létě, kdy všechny stromy byly zelené a sluníčko tak teple na
nás svítilo!“</p>

<p class="e-bookprozatext">Nato položila svou hlavičku ptáčkovi na hruď. Ale vtom
se velmi polekala, neboť jí připadalo, jako by byl někdo uvnitř zaklepal. Bylo
to ptáčkovo srdce. Ptáček nebyl mrtev, byl jenom ztuhlý a nyní, když se zahřál,
opět oživl.</p>

<p class="e-bookprozatext">Na podzim odlétají všechny vlaštovky do teplých zemí.
Ale opozdí-li se některá, tedy je jí taková zima, že spadne na zem skoro mrtva,
zůstane tam ležet a ukládá se na ni chladný sníh.</p>

<p class="e-bookprozatext">Malenky se zmocnila veliká hrůza. Polekala se, protože
pták byl veliký, alespoň v poměru k ní, sama byla jen jako malíček. Avšak
dodala si mysli, nakladla okolo ubohé vlaštovky bavlnku, přinesla mátový lupen,
jehož sama užívala za pokrývku, a položila jej na ptáčkovu hlavu.</p>

<p class="e-bookprozatext">Následující noci plížila se k němu opět. Pták již byl
docela živý, ale tak mdlý, že mohl sotva na malý okamžik otevřít oči a podívat
se na Malenku, která tu stála s kusem troudu v ruce, neboť jiného světla
neměla.</p>

<p class="e-bookprozatext">„Děkuji ti, spanilé děťátko!“ řekla jí churavá
vlaštovka. „Tak hezky jsem se zahřála a brzy nabudu zase svých sil a budu moci
létat venku v teplé záři sluneční!“</p>

<p class="e-bookprozatext">„Ó,“ řekla Malenka, „venku je veliká zima, chumelí se
a mrzne! Jen zůstaň ve své teplé postýlce, však já tě již ošetřím!“</p>

<p class="e-bookprozatext">I přinesla vlaštovce vodu v květinovém lupenu.
Vlaštovka pila a&#160;vypravovala Malence, jak si pochroumala jedno křídlo o
trnový keř, a proto nemohla tak zdatně létal jako ostatní vlaštovky, které
právě odlétaly pryč, daleko odtud, do teplých krajů. Konečně spadla na zem, ale
na víc se nepamatovala a také nevěděla, jak se dostala sem.</p>

<p class="e-bookprozatext">Celou zimu zůstala zde pod zemí a Malenka byla k ní
laskavá a&#160;měla ji velice ráda. Ani krtek, ani polní myš se o tom nic
nedověděli, protože neměli rádi chudáčka ubohou vlaštovku.</p>

<p class="e-bookprozatext">Jakmile přišlo jaro a slunce zahřívalo zemi, dala
vlaštovka sbohem Malence, jež otevřela otvor, který krtek nahoře udělal.</p>

<p class="e-bookprozatext">Slunce na ně svítilo dolů velmi krásně a vlaštovka se
Malenky tázala, chce-li letět s ní, aby si jí sedla na záda, že poletí spolu
daleko odtud do zeleného lesa. Ale Malenka věděla, že by zarmoutila starou
polní myš, kdyby ji tak opustila.</p>

<p class="e-bookprozatext">„Ne, já nemohu!“ odpověděla smutně.</p>

<p class="e-bookprozatext">„Tak sbohem, sbohem, dobrá, spanilá dívčinko!“
zašvitořila vlaštovka a odletěla do slunečního světla.</p>

<p class="e-bookprozatext">Malenka se za ní dívala a slzy jí stoupaly do očí,
neboť měla ubohou vlaštovku velmi ráda.</p>

<p class="e-bookprozatext">„Kvivít, kvivít!“ zpíval pták a letěl do zeleného
lesa.</p>

<p class="e-bookprozatext">Malenka byla velmi smutná. Nebylo jí nikdy dovoleno
vyjít do teplého světla slunečního. Obilí, které bylo naseto na poli nad domkem
polní myši, vzrostlo vysoko a byl to hotový hustý les pro ubohé děvčátko, které
přece bylo sotva tak veliké jako malíček.</p>

<p class="e-bookprozatext">„V létě si budeš šít výbavu!“ řekla jí polní myš,
neboť soused, nudný krtek v černém sametovém kožichu, požádal o její ruku. „Musíš
mít prádlo i šaty. Musíš mít všechno, čeho je třeba pro jídelnu i ložnici, když
se staneš krtkovou ženou!“</p>

<p class="e-bookprozatext">Malenka musila příst a polní myš najala čtyři pavouky,
aby s ní předli a tkali ve dne v noci.</p>

<p class="e-bookprozatext">Každého večera přicházel krtek na návštěvu a hovořil
neustále o&#160;tom, že na podzim nebude slunce svítit tak teple, neboť nyní
sežehlo zemi, až je jako kost. Ano, až mine léto, bude mít svatbu s&#160;Malenkou.</p>

<p class="e-bookprozatext">Ale ona se ani trochu netěšila, protože neměla ráda
nudného krtka. Každého jitra za východu slunce a každého večera, když slunce
zapadalo, vyplížila se dveřmi ven. Když vítr rozčechrával obilní klasy, takže
mohla vidět modré nebe, myslívala si, jak je tu venku jasno a krásně, a vroucně
si přála spatřit opět drahou vlaštovku. Ale ta již nikdy nepřilétla; odletěla
zajisté daleko do krásného, zeleného lesa.</p>

<p class="e-bookprozatext">Když pak nastal podzim, měla Malenka celou výbavu
hotovou.</p>

<p class="e-bookprozatext">„Za čtyři týdny budeš mít svatbu!“ řekla polní mys.</p>

<p class="e-bookprozatext">Ale Malenka plakala a řekla, že toho nudného krtka
nechce.</p>

<p class="e-bookprozatext">„Láryfáry!“ odsekla polní myš. „Jen nedělej drahoty,
sice tě kousnu svými bílými zuby! Vždyť dostaneš hezkého muže! Má černý
sametový kožich, jaký nemá ani sama královna. Má plnou kuchyň i sklep. Děkuj
Bohu za něj!“</p>

<p class="e-bookprozatext">I měli mít svatbu. Krtek si již přišel pro Malenku;
měla bydlit s&#160;ním hluboko pod zemí a neměla nikdy vycházet ven na teplé
sluníčko, neboť je krtek neměl rád.</p>

<p class="e-bookprozatext">Ubohé dítě bylo velmi zarmouceno; mělo se nyní
rozloučit i&#160;s&#160;krásným sluníčkem, na které se u polní myši přece smělo
dívat aspoň dveřmi.</p>

<p class="e-bookprozatext">„Sbohem, jasné sluníčko!“ řekla Malenka a vztahovala
ručky vysoko do vzduchu, vzdalujíc se také kousek cesty od domu polní myši;
neboť zde bylo obilí požato a stálo tam jen prázdné strniště. „Sbohem, sbohem!“
řekla a ovinula svoje malounké ručky okolo červené květinky, která tu rostla. „Pozdravuj
od mne drahou vlaštovku, uvidíš-li ji!“</p>

<p class="e-bookprozatext">„Kvivít, kvivít!“ zaznělo vtom nad její hlavou.
Vzhlédla a uviděla vlaštovku, která právě tudy letěla. Když spatřila Malenku,
velmi se zaradovala. Malenka jí vyprávěla, jak ji nutí k sňatku s nudným krtkem
a že má bydlit hluboko pod zemí, kam slunce nikdy nezasvítí. Nemohla se při tom
zdržet pláče.</p>

<p class="e-bookprozatext">„Teď nastane studená zima,“ řekla vlaštovka. „Já
poletím daleko odtud, do teplých krajin, chceš letět se mnou? Sedni si mi na
záda! Jenom se pevně přivaž svým páskem a poletíme pryč od nudného krtka a jeho
tmavé jizby, daleko odtud, přes hory do teplých krajin, kde slunce svítí
krásněji nežli zde, kde je ustavičně léto a nádherné květiny. Jen se mnou leť,
ty sladká, malá Malenko, která jsi mi zachránila život, když jsem ležela zmrzlá
v temných podzemních chodbách!“</p>

<p class="e-bookprozatext">„Poletím s tebou!“ zvolala Malenka a posadila se
ptákovi na záda. Nožky mu položila na rozevřená křídla a přivázala se páskem na
jedno z nejsilnějších peříček. Potom vlaštovka vzlétla vysoko do vzduchu a
letěla přes lesy a moře a přes vysoké hory, na nichž leží neustále sníh.
Malence bylo zima v chladném vzduchu, i zahrabala se do teplého peří ptákova a
jen hlavičku vystrkovala, aby viděla všechnu tu krásu pod sebou.</p>

<p class="e-bookprozatext">Doletěly do teplých krajin. Tam svítilo slunce mnohem
jasněji nežli u nás, nebe bylo dvakrát tak vysoko a na plotech visely překrásné
zelené a modré hrozny vína. V lesích rostly citróny a&#160;pomeranče, vonělo
zde myrtou a mátou a na cestách pobíhaly nejkrásnější děti a hrály si s
velkými, pestrými motýly.</p>

<p class="e-bookprozatext">Ale vlaštovka letěla ještě dále a tam bylo čím dál
krásněji. Pod nádhernými zelenými stromy u modrého jezera stál jasný, bílý
mramorový zámek; byl tady již od dávných časů a révoví ovíjelo jeho vysoké
sloupy. Na samém vrcholu bylo mnoho vlaštovčích hnízd a v jednom z nich bydlila
vlaštovka, která nesla Malenku.</p>

<p class="e-bookprozatext">„Tady je můj dům!“ řekla vlaštovka. „Ale chceš-li si
sama vybrat některou z překrásných květin, které rostou dole, posadím tě tam a&#160;povede
se ti tam rozkošně, jak jen si můžeš přát!“</p>

<p class="e-bookprozatext">„To je hezké!“ volala Malenka, tleskajíc ručkama.</p>

<p class="e-bookprozatext">Ležel tam velký, bílý mramorový sloup, který se svalil
k zemi a&#160;rozlomil se ve tři kusy. Ale mezi nimi rostly nejhezčí velké bílé
květiny. Vlaštovka slétla s Malenkou a posadila ji na široký lupen.</p>

<p class="e-bookprozatext">Ale jak se podivila! Uvnitř květu seděl malý mužíček,
bílý a&#160;průhledný, jako by byl skleněný. Nejrozkošnější zlatou korunku měl
na hlavě a překrásná průsvitná křidélka na ramenou. Sám nebyl větší než
Malenka.</p>

<p class="e-bookprozatext">Byl to princ&#160;– skřítek květů. V každém květu byl
takový mužíček nebo ženuška, ale tenhle byl králem všech.</p>

<p class="e-bookprozatext">„Bože, ten je krásný!“ šeptala Malenka vlaštovce.</p>

<p class="e-bookprozatext">Malý princ se vlaštovky náramně ulekl, neboť to byl
úplný ptačí obr proti němu, který byl tak malý a jemný. Ale když spatřil
Malenku, měl velikou radost; byla to nejhezčí dívka, kterou kdy spatřil. Potom
sňal svou zlatou korunku a posadil ji Malence na hlavu a tázal se jí, jak se
jmenuje a chce-li se stát jeho manželkou, že by mohla být královnou všech
květin.</p>

<p class="e-bookprozatext">Ano, tohle byl přece muž, docela jiný nežli syn
ropuchy a krtek s&#160;černým sametovým kožichem. Řekla tedy spanilému princi: „Ano!“</p>

<p class="e-bookprozatext">Z každého květu přišla dáma nebo pán, a byli tak
rozkošní, že bylo radost se na ně podívat. Každý přinesl Malence dar, ale
nejlepší ze všeho byla dvojice krásných křídel od veliké, bílé mouchy. Upevnili
je Malence na záda, a tak mohla také ona létat z květiny na květinu.</p>

<p class="e-bookprozatext">Všichni měli z toho velikou radost a vlaštovka, která
seděla nahoře ve svém hnízdě, zpívala, jak nejlépe dovedla. Ale v srdci byla
přece zarmoucena, neboť měla Malenku velice ráda a byla by se od ní nikdy
neodloučila.</p>

<p class="e-bookprozatext">„Nebudeš se již nazývat Malenkou,“ řekl skřítek květů,
„to je ošklivé jméno, a ty přece jsi tak krásná. Budeme tě nazývat Maja!“</p>

<p class="e-bookprozatext">„Sbohem, sbohem!“ zavolala vlaštovka a odletěla opět z
teplých krajin daleko pryč, až k nám.</p>

<p class="e-bookprozatext">Zde měla hnízdečko nad oknem, kde bydlí muž, který umí
vyprávět pohádky, a jemu zpívala: „Kvivít, kvivít!“ Od ní máme celou tuto
pohádku.</p>

</div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Pohádky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">

<h2 class="e-booknadpis">Ropucha</h2>

<p class="e-booktirazacitacetext">Studna byla hluboká, proto musilo
být také lano na vytahování vody hodně dlouhé. Když přehazovali okov s vodou
přes roubení studny, hřídel se těžce otáčel. Slunce se nikdy nedostalo tak
hluboko, aby se zrcadlilo ve vodě, třeba byla sebečistší, ale kam až dosvitlo,
všude vyrůstala zeleň mezi kameny.</p>

<p class="e-bookprozatext">V studni bydlila rodina ropuch: byli to přistěhovalci
a dostali se sem vlastně střemhlav se starou ropuší matkou, která dosud žila.
Zelené žáby, které se zde usadily mnohem dříve a plavaly ve vodě, poznaly své
příbuzenstvo a nazývaly je „studničními hosty“.</p>

<p class="e-bookprozatext">Ropuchy se však rozhodly, že zůstanou zde; žilo se jim
velmi příjemně v suchu, jak nazývaly vlhké kameny.</p>

<p class="e-bookprozatext">Žabí matka se jednou vydala na cestu. Byla právě v
okovu, když vystupoval vzhůru, ale přílišným světlem jí přecházel zrak a ona z&#160;okovu
vypadla. Spadla do vody, až to strašně pláclo, a ležela pak tři dny, jak ji
bolelo v kříži. Neměla co vyprávět o světě nahoře, ale přece věděla a věděly to
od ní všechny žáby, že studna není celý svět. Ropuší matka by ovšem mohla
leccos vyprávět, ale neodpovídala nikdy, když se jí žáby ptaly. A tak se jí
neptaly vůbec.</p>

<p class="e-bookprozatext">„Tlustá a hnusná, škaredá a šeredná je!“ říkaly mladé
zelené žabky. „A její mladé budou právě takové!“</p>

<p class="e-bookprozatext">„Dost možná!“ odpovídala ropuší matka. „Ale jedna z
nich má drahokam v hlavě, nebo jej mám já.“</p>

<p class="e-bookprozatext">Zelené žáby chvíli poslouchaly a vyvalovaly oči;
poněvadž se jim to však nelíbilo, obrátily se k ní zády a ponořily se ke dnu.</p>

<p class="e-bookprozatext">Avšak mladé ropuchy samou pýchou natahovaly zadní
nohy. Každá z nich si myslila, že má ten drahokam, i držely hlavu rovně a&#160;nehýbaly
jí. Ale konečně se začaly vyptávat po tom, nač byly tak hrdé a co takový
drahokam vlastně je.</p>

<p class="e-bookprozatext">„Je to něco tak krásného a drahocenného,“ pravila
ropuší matka, „že to nedovedu popsat. Je to něco, s čím chodíš sobě pro
potěšení a&#160;co ti ostatní závidějí. Ale neptejte se dál, já už neodpovím.“</p>

<p class="e-bookprozatext">„Já ten drahokam jistě nemám,“ pravila nejmenší
ropucha, která byla tak ošklivá, jak jen možno. „Proč bych právě já měla mít
takovou krásu? A když to zlobí ostatní, mne to nemůže těšit! Ne, já si jenom
přeji, abych se jednou dostala na roubení studny a podívala se ven. To je asi
rozkošné!“</p>

<p class="e-bookprozatext">„Jenom hezky zůstaň, kde jsi,“ kárala ji stará. „Aspoň
víš, jaké to je zde! Měj se na pozoru před okovem, ten by tě mohl rozmáčknout!
A dostaneš-li se přece do něho, mohla bys vypadnout. A ne každý padne tak
šťastně jako já, aby mu zůstaly údy zdravé a vejce celá.“</p>

<p class="e-bookprozatext">„Kvak!“ zvolala maličká, což v žabí mluvě znamená asi,
jako když my lidé řekneme: „Ach!“</p>

<p class="e-bookprozatext">Měla velkou chuť dostat se nahoru na roubení studny a
podívat se ven. Cítila náramnou touhu po zeleni tam nahoře. A když byl příštího
rána okov plný vody vytahován náhodou vzhůru a stanul na okamžik před kamenem,
na němž ropucha seděla, zachvěla se maličká a skočila do plného okovu. Spadla
na dno vody, která se potom dostala nahoru, a byla vylita.</p>

<p class="e-bookprozatext">„Fuj! To je obluda!“ vzkřikl chlapec u studny, když ji
spatřil. „To je největší šereda, jakou jsem kdy viděl!“</p>

<p class="e-bookprozatext">I rozehnal se po ropuše dřevákem. Ta by bývala byla
napadrť, kdyby nebyla rychle zalezla mezi kopřivy.</p>

<p class="e-bookprozatext">Tu viděla stonek vedle stonku a podívala se také
nahoru. Slunce svítilo na lupeny a prosvítalo jimi. Bylo to pro ni asi jako pro
nás lidi, když se najednou octneme ve velkém lese, v němž slunce prosvítá mezi větvemi
a listím.</p>

<p class="e-bookprozatext">„Tady je mnohem krásněji než dole ve studni! Tady bych
chtěla zůstat celý život!“ pravila malá ropucha.</p>

<p class="e-bookprozatext">Ležela zde hodinu, ležela zde dvě.</p>

<p class="e-bookprozatext">„Copak asi je tamhle za tím, venku?“ napadlo ji. „Když
jsem se dostala tak daleko, musím hledět, abych se dostala ještě dál!“</p>

<p class="e-bookprozatext">I vylezla, jak nejrychleji dovedla. Dostala se na
cestu. Slunce na ni svítilo a prach ji zasypával, když se ubírala napříč
silnicí.</p>

<p class="e-bookprozatext">„Tady jsem vskutku na suchu,“ řekla si ropucha. „Mám
toho dobrého skoro příliš mnoho, až mě to svědí!“</p>

<p class="e-bookprozatext">Přiskákala k příkopu. Tam rostly pomněnky a tavolník a
těsně vedle příkopu byl živý plot s bezem a hlohem. Bílý svlačec se po nich
pjal vzhůru. Bylo tu mnoho barev. Také tady letěl motýl; ropucha myslila, že je
to květ, který se uvolnil, aby se lépe rozhlédl po světě, a nedivila se tomu.</p>

<p class="e-bookprozatext">„Kdybych tak mohla létat jako on!“ pravila ropucha. „Kvak!
Ach! Jaká to krása!“</p>

<p class="e-bookprozatext">Zůstala osm nocí a dnů v příkopě a neměla nouzi o
potravu.</p>

<p class="e-bookprozatext">Devátého dne si pomyslila: Tak zase dál!&#160;– Ale co
mohlo být krásnějšího? Snad malá ropucha nebo nějaké zelené žáby. V&#160;poslední
noci slyšela ve větru zvuky, jako by byli „bratránkové“ nablízku.</p>

<p class="e-bookprozatext">„Je krásné žít! Dostat se nahoru ze studně, ležet v
kopřivách, lézt po zaprášené cestě a odpočívat ve vlhkém příkopě! Ale jenom
dál! Pokusím se nalézt žáby nebo malou ropuchu, stýská se mi po nich, příroda
přece jenom nestačí.“</p>

<p class="e-bookprozatext">I vydala se opět na cestu.</p>

<p class="e-bookprozatext">Dostala se polem k velikému rybníku, zarostlému kolem
dokola rákosím; prohlížela jej zkoumavě. Byly tam také žáby.</p>

<p class="e-bookprozatext">„Není vám zde příliš mokro?“ ptaly se jí. „Ale jste
nám srdečně vítána! Jste žabka, nebo žabáček? Na tom však nezáleží, jste vítána
stejně!“</p>

<p class="e-bookprozatext">A potom byla ropucha pozvána na večer k rodinnému
koncertu. Pohoštění nebylo, jenom nápojů podle libosti, celý rybník mohly
vypít, kdyby to dokázaly.</p>

<p class="e-bookprozatext">„Teď pocestuji dál!“ řekla si malá ropucha. Stále ji
cosi pudilo k&#160;lepšímu.</p>

<p class="e-bookprozatext">Viděla zářit hvězdy, náramně velké a jasné, viděla
svítit měsíc, viděla vystupovat slunce výš a výše.</p>

<p class="e-bookprozatext">„Jsem vlastně ještě v studni, ve větší studni, musím
výš! Pociťuji neklid a touhu!“</p>

<p class="e-bookprozatext">A když byl měsíc v úplňku, celý a kulatý, myslilo si
ubohé zvířátko:</p>

<p class="e-bookprozatext">To je asi okov, který se spouští dolů a do něhož musím
skočit, abych se dostala výš! Je snad také slunce veliký okov? Jak je velké,
jak září! Do toho bychom se vešly všechny, musím vyčkat příležitosti! Ó, jak
mám jasno v hlavě! Nemyslím, že by drahokam mohl zářit jasněji! Ale ten já
nemám a nepláči proto, nikoli, výše, do lesku a radosti! Mám touhu, a přece
úzkost&#160;– je to těžký krok, který mám učinit! Ale je to nutné! Kupředu!
Rovnou na silnici!</p>

<p class="e-bookprozatext">Udělala několik kroků, jaké jen takové lezoucí zvíře
může udělat, a byla na silnici. Zde bydlili lidé. Byly tu květinové a zelné
zahrady. Odpočinula si u zelné zahrady. „Jak mnoho je zde rozmanitých tvarů,
jež jsem nikdy nepoznala! A jak je svět velký a krásný! Ale je také třeba,
abychom se po něm ohlédli a nezůstali sedět na jednom místě.“ I odskákala do
zelné zahrady.</p>

<p class="e-bookprozatext">„Jak je tu zeleno! Jak je tu krásně!“</p>

<p class="e-bookprozatext">„Však to já vím!“ pravila zelená housenka na lupenu. „Můj
lupen je tady největší! Zakrývá půl světa, ale já se bez té poloviny také
obejdu!“</p>

<p class="e-bookprozatext">„Kvok! Kvok!“ bylo slyšet. Přišly slepice a pobíhaly
po zahradě. První slepice byla dalekozraká; spatřila housenku na stočeném listě
a zobla po ní, až spadla na zem a tam se svíjela. Slepice se na ni podívala
nejprve jedním okem, potom druhým, neboť nevěděla, co by mohlo z toho svíjení
nakonec být.</p>

<p class="e-bookprozatext">To jistě nedělá s dobrým úmyslem! pomyslila si slepice
a zvedla hlavu, aby po housence zobla. Ropucha byla tak poděšena, že lezla
rovnou proti slepici.</p>

<p class="e-bookprozatext">„Tak ona má ještě pomocníky!“ pravila slepice. „Podívejme
se na tohle zvíře!“ Obrátila se a řekla: „Nestojím o to malé, zelené sousto,
beztoho jenom lechtá v krku!“</p>

<p class="e-bookprozatext">Ostatní slepice byly téhož mínění a odešly.</p>

<p class="e-bookprozatext">„Zbavila jsem se jich!“ pravila housenka. „Je dobře
mít duchapřítomnost. Ale nejtěžší bude, jak se dostanu zpět na svůj zelný list.
Kde je?“</p>

<p class="e-bookprozatext">Malá ropucha k ní přišla a projevila jí účast.
Pravila, že je ráda, že svou ošklivostí odehnala slepice.</p>

<p class="e-bookprozatext">„Co tím míníte?“ ptala se housenka. „Já jsem si od
nich přece pomohla sama. Je opravdu nepříjemné dívat se na vás! Ostatně mám
právo zůstat na svém! Již cítím zelí! Již jsem u svého lupenu. Není nic
krásnějšího, než co je naše vlastní. Ale musím výš!“</p>

<p class="e-bookprozatext">„Ano, výš!“ pravila malá ropucha. „Výš! Ta má tytéž
pocity jako já! Ale není dnes v dobré náladě, to je tím leknutím. Chceme
všechny výše!“</p>

<p class="e-bookprozatext">A podívala se tak vysoko, jak dovedla.</p>

<p class="e-bookprozatext">Čáp seděl v hnízdě na střeše sedlákova domku. Klapal
zobákem a matka čápice klapala rovněž.</p>

<p class="e-bookprozatext">Jak vysoko bydlí! pomyslila si ropucha. Kdo se dostane
až tam nahoru!</p>

<p class="e-bookprozatext">Ve statku bydlili dva mladí studenti. Jeden byl
básník, druhý přírodozpytec. Jeden zpíval a psal radostně o všem, co Bůh
stvořil a&#160;čeho odlesk měl v srdci. Druhý bral dílo boží jako velký početní
příklad, odčítal, násobil, chtěl je poznat zevně i uvnitř a hovořit rozumně.
Oba byli dobří, veselí lidé.</p>

<p class="e-bookprozatext">„Tamhle sedí pěkný exemplář ropuchy!“ řekl
přírodozpytec. „Tu si musím dát do lihu!“</p>

<p class="e-bookprozatext">„Ale vždyť tam máš již dvě!“ řekl básník. „Nech ji
klidně sedět a&#160;radovat se!“</p>

<p class="e-bookprozatext">„Ale ona je tak krásně ohyzdná,“ pravil druhý.</p>

<p class="e-bookprozatext">„Ovšem, kdybychom mohli nalézt drahokam v její hlavě,“
řekl básník, „chtěl bych ji sám s tebou rozřezávat!“</p>

<p class="e-bookprozatext">„Drahokam!“ zvolal jeho přítel. „Ty se vyznáš v
přírodopise!“</p>

<p class="e-bookprozatext">„Ale což není právě krásná víra lidská, že ropucha,
nejošklivější zvíře, často má v hlavě nejcennější drahokam? Nemá-li se to s
lidmi právě tak? A neměli takový drahokam Ezop<a href="../Text/pohadky_andersen_033.htm#_ftn9" title="" class="pcalibre pcalibre1" id="_ftnref9"><span class="msofootnotereference"><span class="calibre10"><span class="msofootnotereference"><span class="calibre13">[8]</span></span></span></span></a>
a Sokrates<a href="../Text/pohadky_andersen_033.htm#_ftn10" title="" class="pcalibre pcalibre1" id="_ftnref10"><span class="msofootnotereference"><span class="calibre10"><span class="msofootnotereference"><span class="calibre13">[9]</span></span></span></span></a>,
nejmoudřejší lidé starých dob, třeba byli tělesně oškliví?“</p>

<p class="e-bookprozatext">Víc ropucha neslyšela a nerozuměla z toho ani
polovině. Oba přátelé odešli a ona se zachránila před naložením do lihu.</p>

<p class="e-bookprozatext">„Také hovořili o drahokamu!“ pravila ropucha. „Je
dobře, že ho nemám, jinak se mi mohlo stát něco nemilého!“</p>

<p class="e-bookprozatext">Tu bylo slyšet klapání zobákem na sedlákově střeše.
Otec čáp měl přednášku ke své rodině a ta pošilhávala po obou mladících v zelné
zahradě.</p>

<p class="e-bookprozatext">„Lidé jsou přece jen nejdomýšlivější tvorové!“ pravil
čáp. „Poslechněte, jak jim zobák jede! A přece jím nedovedou pořádně klapnout!
Jsou nějak domýšliví na své dary k mluvení, na svou řeč! A je to divná řeč: za
jediný den cesty, který uletíme, již si vzájemně nerozumějí. Naší řečí můžeme
hovořit po celém světě, i v Egyptě. Létat lidé vůbec neumějí! Pohybují se po
vynálezu, jemuž říkají ‚železnice‘, ale také si na tom srazí často vaz. Až mě
mráz přechází a&#160;zobák se mi třepetá, když na to myslím! Svět by mohl být
bez lidí. My se bez nich obejdeme! Jenom když budeme mít žáby a žížaly!“</p>

<p class="e-bookprozatext">To ale byla řeč! pomyslila si ropucha. „Jaký to velký
pán a jak vysoko sedí! Ještě nikoho jsem neviděla tak vysoko sedět. A jak umí
plavat!“ vzkřikla, když se čáp s roztaženými křídly rozletěl vzduchem.</p>

<p class="e-bookprozatext">A matka čápice hovořila v hnízdě, vyprávěla o egyptské
zemi, o&#160;nilské vodě a o všech krásných močálech, které jsou v cizí zemi.
To bylo ropuše zcela nové a líbilo se jí to náramně.</p>

<p class="e-bookprozatext">„Musím do Egypta!“ pravila. „Jen kdyby mě čáp nebo
některé z&#160;jeho mláďat chtěli vzít s sebou. Já bych mu zase posloužila při
jeho svatbě. Ale ovšemže se dostanu do Egypta, vždyť jsem tak šťastná! Moje
touha je mnohem lepší nežli drahokam v hlavě.“</p>

<p class="e-bookprozatext">A přece měla právě ona drahokam: věčnou touhu a chuť
vzhůru. Stále vzhůru! Zářil v ní, zářil v radosti, zářil v chuti k životu.</p>

<p class="e-bookprozatext">Vtom přilétl čáp. Spatřil ropuchu v trávě, i snesl se
dolů a uchopil zvířátko ne právě jemně. Zobák svíral, křídla šuměla, nebylo to
právě příjemné, ale šlo to nahoru, nahoru k Egyptu&#160;– to žába věděla, a
proto jí zářily oči, jako by z nich létaly jiskry.</p>

<p class="e-bookprozatext">„Kvak! Ach!“</p>

<p class="e-bookprozatext">Tělo bylo mrtvo, ropucha zabita. Ale kde zůstaly
jiskry z jejích očí?</p>

<p class="e-bookprozatext">Sluneční paprsek je vzal, sluneční paprsek odnesl
drahokam z&#160;hlavy ropuchy. Kam?</p>

<p class="e-bookprozatext">Neptej se přírodozpytce, ptej se raději básníka. Bude
ti to povídat jako pohádku; i housenka v ní bude a čapí rodina také! Pomysli!
Housenka se promění a stane se z ní krásný motýl! Čapí rodina odletí přes hory
a moře do dálné Afriky a najde přece zase nejkratší cestu domů, na totéž místo,
na touž střechu! Ba věru, to zní vskutku skoro příliš pohádkově, a přece je to
pravda.</p>

<p class="e-bookprozatext">Zeptej se přírodozpytce, on ti to potvrdí.</p>

<p class="e-bookprozatext">A ty sám to také víš, vždyť jsi to viděl.</p>

<p class="e-bookprozatext">Ale drahokam v hlavě ropuchy?</p>

<p class="e-bookprozatext">Hledej jej v slunci, můžeš-li!</p>

<p class="e-bookprozatext">Jeho lesk je však příliš silný. Nemáme dosud takové
oči, abychom jej viděli v plné jeho kráse, jak jej Bůh stvořil. Ale budeme jej
mít, a&#160;to bude nejkrásnější pohádka! Protože budeme sami také v ní.</p>

</div>
</body>
</html>
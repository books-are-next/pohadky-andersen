<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Pohádky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">

<h2 class="e-booknadpis">Smrček</h2>

<p class="e-booktirazacitacetext">V lese stál hezounký smrček. Měl
pěkné místo, slunce ho ozařovalo, vzduchu tam bylo dost a kolem dokola rostlo
mnoho jeho velkých družek, jedlí a sosen.</p>

<p class="e-bookprozatext">Ale náš smrček měl naspěch se vzrůstem, i nemyslil na
teplé slunko a čerstvý vzduch, nevšímal si venkovských dětí, které tudy chodily
a švitořily, když si vyšly na jahody nebo na ostružiny; přicházely někdy s
plným hrnečkem nebo nabodaly jahody na slámu a potom si sedaly ke smrčku a
říkaly:</p>

<p class="e-bookprozatext">„Ale ten je opravdu rozkošně malý!“</p>

<p class="e-bookprozatext">To smrček nerad slyšel.</p>

<p class="e-bookprozatext">Za rok byl o velký výhonek větší a za další rok ještě
o výhonek vyšší. Neboť u smrku můžeme vždycky spočítat podle výhonků, kolik je
mu let.</p>

<p class="e-bookprozatext">„Ó, kdybych byl takovým velikým stromem jako ostatní!“
vzdychal smrček. „To bych mohl rozkládat větve do daleka a&#160;vrcholkem bych
viděl do širého světa! Ptáci by stavěli hnízda v mé koruně, a až by zadul vítr,
mohl bych se kývat tak ušlechtile jako ostatní stromy!“</p>

<p class="e-bookprozatext">Naprosto ho netěšilo sluneční světlo, ptáci a růžové
mráčky, které ráno a večer nad ním pluly.</p>

<p class="e-bookprozatext">I nastala zima a kolem dokola ležel zářivě bílý sníh.
Tu přihopkoval často zajíc a posadil se rovnou na náš stromeček&#160;– ó, to
bylo opravdu k zlosti!</p>

<p class="e-bookprozatext">Ale dvě zimy uplynuly, a když přišla třetí, byl
stromek tak veliký, že se mu zajíc musil vyhnout. Ó, růst, růst, být velký a
starý, toť jedině krásné na celém světě, myslíval si stromeček.</p>

<p class="e-bookprozatext">Na podzim přicházeli pokaždé dřevorubci a porazili
několik největších stromů. Stávalo se to každého roku a mladý smrček, který byl
již úplně dorostlý, byl při tom pln úzkosti, neboť veliké, nádherné stromy
padaly s praskotem a sténáním k zemi. Usekali jim větve, až byly úplně holé,
dlouhé a štíhlé; nebyly ani k poznání. Potom je položili na vozy a koně je
odtáhli z lesa.</p>

<p class="e-bookprozatext">Kam je vezou? Co se s nimi stane?</p>

<p class="e-bookprozatext">Na jaře, když přilétli čáp a vlaštovka, ptal se jich
strom: „Nevíte, kam je odvezli? Nepotkali jste je?“</p>

<p class="e-bookprozatext">Vlaštovky nevěděly nic, ale čáp se zamyslil, pokyvoval
hlavou a&#160;pravil:</p>

<p class="e-bookprozatext">„Myslím, že jsem je potkal! Viděl jsem mnoho nových
lodí, když jsem letěl z Egypta, a na těch lodích byly nádherné stěžně. Byly to
asi ony; voněly jako smrk a dávají vás mnohokrát pozdravovat&#160;– opravdu
vynikají nade všechny, nade všechny!“</p>

<p class="e-bookprozatext">„Kéž bych byl také tak velký, abych mohl plout po
moři! Jaképak je vlastně moře a čemu se podobá?“</p>

<p class="e-bookprozatext">„To bych ti musel obšírně vysvětlovat,“ řekl čáp a
odletěl.</p>

<p class="e-bookprozatext">„Raduj se ze svého mládí,“ říkaly paprsky sluneční; „raduj
se ze svého svěžího vzrůstu a mladého života, který je v tobě!“</p>

<p class="e-bookprozatext">A vítr líbal strom a rosa nad ním prolévala slzy, ale
smrček tomu nerozuměl.</p>

<p class="e-bookprozatext">Když se blížila vánoční doba, poráželi docela mladé
stromy. Nebyly ani tak veliké, ani tak staré jako náš smrček, který neměl pro
nic jiného smysl, než jak by se dostal pryč odtud.</p>

<p class="e-bookprozatext">Těmto mladým stromům&#160;– a bývaly to právě nejkrásnější&#160;–
ponechávali vždy jejich větve, položili je na vůz a koně je odvezli z&#160;lesa.</p>

<p class="e-bookprozatext">„Kam je vezou?“ ptal se smrček. „Vždyť nejsou větší
než já, ba dokonce jeden z nich je mnohem menší. A proč jim nechali větve? Kam
jedou?“</p>

<p class="e-bookprozatext">„My to víme! My to víme!“ cvrlikali vrabci. „Dívali
jsme se v&#160;městě okny do světnice, i víme, kam je vezou. Ó, těm se povede
tak krásně, jak jen si můžeš pomyslit! Když jsme se tak dívali oknem do domu,
viděli jsme, jak je přesadili do teplé světnice a vyzdobili nejkrásnějšími
věcmi, pozlacenými jablky, medovými koláči, hračkami a tisíci světel!“</p>

<p class="e-bookprozatext">„A potom?“ ptal se smrček, chvěje se na všech větvích.
„A&#160;potom? Co se stane potom?“</p>

<p class="e-bookprozatext">„Nu, víc jsme nespatřili. Ale bylo to skvostné!“</p>

<p class="e-bookprozatext">„Zdalipak i mne očekává v budoucnosti tato zářivá
cesta?“ jásal smrček. „Toť ještě lepší než plout po moři! Jak mě trápí
nedočkavost! Kdyby již byly Vánoce! Jsem nyní veliký a košatý jako ostatní,
které loni odvezli!&#160;– Ó, kéž bych byl již na voze! Kéž bych byl v teplé
světnici s veškerou nádherou a leskem! A potom?&#160;– Ovšem, pak přijde něco
lepšího, ještě krásnějšího, neboť proč by mne jinak takhle zdobili? Jistě
přijde ještě něco většího, ještě nádhernějšího!&#160;– Ale co? Ó, jak trpím,
nemohu se dočkat! Sám ani nevím, co se to se mnou děje.“</p>

<p class="e-bookprozatext">„Raduj se z nás,“ pravily sluneční paprsky a vítr, „raduj
se ze svého svěžího mládí, zde, ve volnosti!“</p>

<p class="e-bookprozatext">Ale smrček se ani trochu neradoval. Rostl a rostl, v
zimě v létě se zelenal, až se zazelenal do temna. Lidé, kteří jej viděli,
říkali:</p>

<p class="e-bookprozatext">„To je krásný strom!“</p>

<p class="e-bookprozatext">A o vánocích jej porazili dříve než ostatní. Sekyra se
zaťala hluboko do dřeně, strom padl s hlubokým zasténáním k zemi; cítil bolest,
mdloby jej jímaly, že ani nemohl myslit na nastávající štěstí. Byl smuten, že
se musí rozloučit s domovem, s místem, na němž vyrostl. Viděl, že již nikdy
nespatří milé staré druhy a družky, křoviny a květiny kolem, ba snad ani ptáky.
Ani cesta nebyla nijak pohodlná.</p>

<p class="e-bookprozatext">Náš strom se vzpamatoval teprve, když jej s ostatními
stromy složili na dvoře a nějaký muž řekl:</p>

<p class="e-bookprozatext">„Ten je krásný! Jiný nechceme!“</p>

<p class="e-bookprozatext">Tu přišli dva sluhové v plném lesku a odnesli smrček
do velkého, krásného sálu. Kolem po stěnách visely podobizny a na velkých
kachlových kamnech stály vázy se lvy na víčkách. Byly tu houpací židle,
hedvábné pohovky, veliké stoly, plné obrázkových knih a&#160;hraček za sta a
sta zlatých&#160;– tak aspoň říkaly děti.</p>

<p class="e-bookprozatext">Smrček postavili do kbelíku s pískem, ale nikdo nemohl
poznat, že je to kbelík, neboť byl kolem dokola ověšen zelenou látkou a stál na
velkém, pestrém koberci.</p>

<p class="e-bookprozatext">Jak se náš strom chvěl! Co se asi stane? Přicházeli
služebníci i&#160;slečny a zdobili jej. Na větve věšeli malé síťky, vystříhané
z&#160;barevného papíru, a každá síťka byla naplněna cukrovím. Pozlacená jablka
a vlašské ořechy visely na něm jako přirostlé a na větve upevnili na sta
červených, modrých a bílých svíček. Panenky, které vypadaly jako živí lidé&#160;–
stromek ještě nikdy takové neviděl&#160;– vznášely se ve větvích, a docela
nahoře ve vrcholku byla hvězda z&#160;pozlátka.</p>

<p class="e-bookprozatext">To bylo krásy!</p>

<p class="e-bookprozatext">„Dnes večer,“ říkali všichni, „dnes večer zazáří!“</p>

<p class="e-bookprozatext">Ó, myslil si strom, kdyby již byl večer, kdyby již
raději rozžehli svíčky! A co se asi potom stane? Snad sem přijdou stromy z lesa
podívat se na mne? Zdalipak přiletí vrabci k oknu? Budu zde růst a&#160;budu
stále ozdoben, v zimě i v létě?</p>

<p class="e-bookprozatext">Věděl si ve všem rady, ale samou nedočkavostí jej
bolela kůra, a&#160;bolest kůry je pro strom právě tak zlá, jako bolení hlavy pro
nás lidi.</p>

<p class="e-bookprozatext">Konečně rozsvěcovali svíčky. To bylo lesku, to bylo
nádhery! Strom se štěstím chvěl ve všech větvích, až jedna svíčka zapálila
větévku, jen se z ní zakouřilo.</p>

<p class="e-bookprozatext">„Probůh!“ křičely slečny a rychle ji zhasily.</p>

<p class="e-bookprozatext">Strom si tedy netroufal ani se zachvět. To bylo
hrozné! Bál se také, aby neztratil nic ze svých ozdob, a veškerým tím leskem
byl všecek omámen.</p>

<p class="e-bookprozatext">Vtom se otevřely obě poloviny dveří a houf dětí se
vřítil dovnitř, jako by všechny chtěly skočit na strom. Ostatní lidé šli
rozvážně za nimi.</p>

<p class="e-bookprozatext">Maličcí se zarazili a umlkli&#160;– ale jenom na
okamžik; potom se opět rozjásali, až se to rozléhalo po sále. Tančili okolo
stromu a&#160;otrhávali dárek za dárkem.</p>

<p class="e-bookprozatext">Copak to dělají? myslil si stromek. Co se bude dít?</p>

<p class="e-bookprozatext">A svíčky dohořívaly až k větvičkám, a když dohořely,
zhasili je, a&#160;potom dovolili dětem očesat strom. Jak se na něj vrhly, až
to ve všech větvích zapraštělo! Kdyby nebyl za vrcholek a zlatou hvězdu
přivázán ke stropu, byly by jej převrhly.</p>

<p class="e-bookprozatext">Děti tančily okolo svých nádherných hraček a nikdo se
nedíval na stromek kromě staré chůvy, která ještě nahlížela mezi větve, ale
jenom, aby se přesvědčila, zdali tam děti nezapomněly nějaký fík nebo jablko.</p>

<p class="e-bookprozatext">„Pohádku! Pohádku!“ volaly děti, táhnouce ke stromku
malého, tlustého mužíka. Ten se posadil pod strom. „Takto budeme aspoň pod
zelení,“ pravil, „a strom se může lecčemus přiučit. Ale povím vám jenom jednu
pohádku. Chcete tu o Sněhurce, nebo o hloupém Honzovi, který spadl ze schodů, a
přece dostal království a&#160;princeznu k tomu?“</p>

<p class="e-bookprozatext">„Sněhurku!“ křičeli jedni. „Hloupého Honzu!“ volali
ostatní. Bylo křiku a hluku, jenom strom stál docela tiše a myslil si: Cožpak
si mne již ani nevšimnou?</p>

<p class="e-bookprozatext">Ovšem, nevšímali si ho, neboť vykonal již, co vykonat
měl.</p>

<p class="e-bookprozatext">A muž vypravoval o Honzovi, který spadl ze schodů, a
přece dostal království a princeznu k tomu. A děti tleskaly a opakovaly: „Vypravuj!
Vypravuj!“ Chtěly také slyšet o Sněhurce. Ale muž již nevypravoval.</p>

<p class="e-bookprozatext">Smrček stál docela tiše a zamyšlen: nikdy v lese
nevypravovali ptáci nic takového.</p>

<p class="e-bookprozatext">Hloupý Honza spadl ze schodů, a přece dostal
princeznu! Ano, ano, tak se to má ve světě! pomyslil si smrček a věřil, že se
to skutečně přihodilo, když to vypravoval takový pěkně oděný muž. Tak, tak,
kdož ví! Snad spadnu také ze schodů a dostanu princeznu!</p>

<p class="e-bookprozatext">I těšil se, že zítra jej zase tak vyzdobí svíčkami a
hračkami, zlatem a ovocem.</p>

<p class="e-bookprozatext">Zítra se nebudu chvět! myslil si. Budu se plně těšit z
veškeré své krásy. Zítra uslyším opět pohádku o Honzovi a snad také o&#160;Sněhurce.</p>

<p class="e-bookprozatext">Strom stál tiše a zamyšlen celou noc. Ráno vešli
sluhové a služka.</p>

<p class="e-bookprozatext">Již mě opět začnou zdobit! pomyslil si strom. Ale oni
jej vytáhli z&#160;pokoje, vlekli po schodech na půdu a tam jej postavili do
temného kouta, kde nebylo žádné světlo.</p>

<p class="e-bookprozatext">Copak to znamená? pomyslil si strom. Copak tady mám
dělat? A&#160;co zde uslyším? I opřel se o zeď a přemýšlel a přemýšlel.&#160;–&#160;–</p>

<p class="e-bookprozatext">Měl k tomu dost času. Dni a noci míjely a nikdo sem
nahoru nepřicházel, a přišel-li přece někdo, tedy jenom proto, aby postavil
nějaké bedny do kouta. Strom byl úplně schován, takže se dalo myslit, že na něj
docela zapomněli.</p>

<p class="e-bookprozatext">Je nyní zima venku, myslil si strom. Země je zmrzlá a
pokrytá sněhem. Lidé mne nemohou zasadit, proto zde mám asi zůstat do jara. Jak
to dobře rozvážili a jak dobří jsou lidé!&#160;– Jenom kdyby zde nebyla taková
tma a tak strašlivě pusto!&#160;– Ani zajíčka tu není!&#160;– Bylo přece jen
veselo venku v lese, když sníh ležel a zajíc poskakoval kolem; ba i když mě
přeskakoval a mně se to ani nelíbilo. Tady nahoře je strašlivě pusto!</p>

<p class="e-bookprozatext">„Íí, íí!“ vypískla vtom myška vylézajíc, a za ní ještě
jedna. Očichávaly smrček a prolézaly jeho větvemi.</p>

<p class="e-bookprozatext">„To je zde strašlivá zima,“ říkaly myšky, „ale jinak
je tu krásně! Není-li pravda, starý smrku?“</p>

<p class="e-bookprozatext">„Já přece nejsem starý,“ bránil se smrk. „Hodně nás je
ještě mnohem starších nežli já!“</p>

<p class="e-bookprozatext">„Jak ses sem dostal?“ ptaly se myši, „a co znáš?“ Byly
tuze zvědavé. „Vypravuj nám něco o nejkrásnějším místě na světě! Byls tam? Byls
ve spižírně, kde leží sýr na poličce a šunky visí od stropu, kde tančíme po
lojových svíčkách a kam vcházíme hubené a&#160;vycházíme tučné?“</p>

<p class="e-bookprozatext">„To neznám,“ řekl strom, „avšak znám les, kde svítí
slunce a&#160;zpívají ptáci!“</p>

<p class="e-bookprozatext">A vypravoval jim o svém mládí; myšky ještě nikdy o
něčem takovém neslyšely, a proto naslouchaly pozorně a pravily:</p>

<p class="e-bookprozatext">„Ale tys toho viděl! Jak jsi byl šťasten!“</p>

<p class="e-bookprozatext">„Byl jsem šťasten!“ řekl strom a přemýšlel o tom, co
sám vypravoval. „Ano, byly to vlastně velmi krásné doby!“&#160;– Ale potom
vyprávěl o Štědrém večeru, kdy byl ozdoben svíčkami a koláči.</p>

<p class="e-bookprozatext">„Ó,“ divily se myšky. „Jak jsi byl šťasten, ty starý
smrku!“</p>

<p class="e-bookprozatext">„Ale vždyť já nejsem stár,“ pravil strom, „vždyť jsem
se teprve tuto zimu dostal z lesa! Jsem v nejlepším věku, jenomže jsem
zaprášený!“</p>

<p class="e-bookprozatext">„Jak krásně vypravuješ!“ libovaly si myšky a
následující noci přiběhly s jinými čtyřmi myškami, aby také ty poslechly jeho
vypravování. Čím více toho vypravoval, tím jasněji se na to pamatoval, i zdálo
se mu, že to byly přece jenom krásné časy. „Ale ještě se mohou vrátit. Mohou se
vrátit! Hloupý Honza spadl ze schodů, a dostal přece princeznu, snad také já ji
dostanu!“</p>

<p class="e-bookprozatext">I myslil smrček na takovou spanilou břízku, která
rostla v lese a&#160;byla by opravdu pro něj hezkou princeznou.</p>

<p class="e-bookprozatext">„Kdo je to hloupý Honza?“ ptaly se myšky. I vypravoval
jim smrk celou pohádku, kterou si pamatoval slovo od slova. A myšky by byly
radostí skočily až na vrchol stromu.</p>

<p class="e-bookprozatext">Následující noc přišlo mnohem více myší a v neděli
dokonce dvě krysy. Ale ty řekly, že ta pohádka není hezká, a to myšky nemrzelo,
neboť se jim také již tak nelíbila. „Umíš jenom tu jednu pohádku?“ ptaly se
krysy.</p>

<p class="e-bookprozatext">„Jenom tu jednu,“ odvětil strom, „slyšel jsem ji ve
svůj nejšťastnější večer, ale tehdy jsem na to nemyslil, jak jsem šťasten!“</p>

<p class="e-bookprozatext">„Vždyť je to náramně ubohá pohádka! Neznáš nějakou o
slanině a lojových svíčkách? Žádnou pohádku o spižírně?“</p>

<p class="e-bookprozatext">„Ne!“ pravil strom.</p>

<p class="e-bookprozatext">„Tak ti děkujeme!“ řekly krysy a šly po svém.</p>

<p class="e-bookprozatext">Myšky nakonec také nepřicházely, i vzdychal strom:</p>

<p class="e-bookprozatext">„Bylo to přece jen hezké, když tak okolo mne seděly
veselé myšky a naslouchaly mému vypravování! Teď i ty odešly&#160;– ale však
zas všechno bude jako dříve, jenom jak mne zase odtud vytáhnou!“</p>

<p class="e-bookprozatext">Ale kdy se to stalo?&#160;– Inu, bylo to jednou zrána.
Přišli lidé a&#160;pracovali na půdě. Přerovnali bedny a vytáhli stromek. Ovšem
hodili jej trochu hrubě na zem, ale potom jej jeden sluha stáhl po schodech
dolů, kde bylo denní světlo.</p>

<p class="e-bookprozatext">„Teď začne zase život!“ pomyslil si strom. Cítil
čerstvý vzduch, prvý paprsek slunce&#160;– a zase byl venku na dvoře. Všechno
šlo tak rychle, že strom úplně zapomněl podívat se po sobě, tolik toho viděl
kolem sebe.</p>

<p class="e-bookprozatext">Dvůr sousedil se zahradou, ve které všechno kvetlo.
Svěží a&#160;vonné růže visely přes nízký tyčkový plot, lípy kvetly a vlaštovky
poletovaly zpívajíce: „Kvírevít, můj muž přiletěl!“ Ale tím nemyslily nás
smrček.</p>

<p class="e-bookprozatext">„Nyní budu žít!“ jásal a rozestřel daleko své větve.
Ach, byly všechny zvadlé a žluté! A ležel k tomu v koutě mezi plevelem a&#160;kopřivami.
Hvězda ze zlatého papíru zbyla ještě na vrcholku a&#160;zářila v jasném
slunečním světle.</p>

<p class="e-bookprozatext">Na dvoře si hrály dvě veselé děti z těch, které na
Štědrý večer tančily okolo stromu a tolik se z něho radovaly. Menší z nich
přiběhlo a utrhlo zlatou hvězdu.</p>

<p class="e-bookprozatext">„Hleďte, co zbylo ještě na tom ošklivém starém
vánočním stromku!“ volalo, i dupalo po větvích, až to pod jeho botami praskalo.</p>

<p class="e-bookprozatext">A strom se díval na veškeru květinovou nádheru a
svěžest v&#160;zahradě. Potom pohlédl na sebe a přál si, aby byl zůstal ve svém
temném koutě na půdě. Vzpomínal na svoje svěží mládí v lese, na veselý Štědrý
večer a na myšky, které tak vesele poslouchaly pohádku o hloupém Honzovi.</p>

<p class="e-bookprozatext">„Pryč je to, pryč!“ říkal si ubohý strom. „Měl jsem se
radovat, dokud jsem mohl! Teď je po všem! Po všem!“</p>

<p class="e-bookprozatext">Tu přišel podomek a rozštípal strom na malé kousky;
byla jich celá otep. Polínka krásně vzplanula pod velkým kotlem a vzdychala při
tom tak z hloubky, že to bylo jako malé výstřely. I přiběhly děti, smály se a
dívaly se do ohně a volaly: „Pif! Paf!“</p>

<p class="e-bookprozatext">Ale při každé ráně, která byla hlubokým povzdechem,
myslil strom na letní den v lese a na zimní noc, kdy zářily hvězdy. Myslil na
Štědrý den a na Honzu, na jedinou pohádku, kterou slyšel a uměl vypravovat.</p>

<p class="e-bookprozatext">A potom náš strom dohořel.</p>

<p class="e-bookprozatext">Děti si hrály na zahradě a nejmenší mělo na prsou
zlatou hvězdu, kterou se pyšnil strom ve svůj nejšťastnější večer. Ten však již
minul a strom zahynul&#160;– a pohádky je konec.</p>

<p class="e-bookprozatext">Konec, konec&#160;– neboť každá pohádka má svůj konec.</p>

</div>
</body>
</html>
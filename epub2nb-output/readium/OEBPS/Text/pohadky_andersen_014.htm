<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Pohádky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">

<h2 class="e-booknadpis">Statečný
cínový vojáček</h2>

<p class="e-booktirazacitacetext">Bylo jednou dvacet pět cínových
vojáčků. Všichni byli bratři, neboť byli uliti z jedné staré lžíce. Zbraň
drželi v ruce, hlavu čelem vpřed; stejnokroj měli červený a modrý, inu, náramně
krásný.</p>

<p class="e-bookprozatext">Prvé, co slyšeli na tomto světě, když bylo sejmuto
víko s krabice, v níž leželi, bylo zvolání: „Cínoví vojáčkové!“ Volal tak malý
chlapec a tleskal rukama. Dostal je, protože byly dnes jeho narozeniny, i
stavěl je na stůl.</p>

<p class="e-bookprozatext">Voják se podobal navlas vojákovi, jenom jeden z nich
byl trochu jiný: měl jedinou nohu, neboť jej lili naposled a již se na něj
nedostalo dost cínu. Přesto stál právě tak pevně na jedné noze jako ostatní na
dvou. A právě s ním se stalo cosi zvláštního.</p>

<p class="e-bookprozatext">Na stole, kam je chlapec stavěl, bylo ještě mnoho
jiných hraček; ale největší pozornost z nich budil krásný papírový zámek.
Malými okénky bylo vidět přímo do sálů. Před zámkem stály malé stromečky a
kolem dokola bylo malé zrcadlo, které mělo vypadat jako jezero. Plavaly po něm
voskové labutě a zrcadlily se v něm.</p>

<p class="e-bookprozatext">To všechno bylo hezounké, ale nejroztomilejší byla
malá panenka, která stála uprostřed otevřené zámecké brány. Byla rovněž
vystřižena z papíru, ale oblečena byla v bělostnou sukničku a přes ramena měla
úzkou modrou stužku a uprostřed ní zářící hvězdu, právě tak velikou jako celý
její obličej. Malá panenka vztahovala obě ruce, neboť to byla tanečnice, a pak
zvedla jednu nohu tak vysoko do vzduchu, až náš cínový voják myslil, že má
jenom jednu nohu jako on.</p>

<p class="e-bookprozatext">To by byla žena pro mne! myslil si. Ale je příliš
vznešená, bydlí v&#160;zámku, kdežto já mám jenom krabici a v té je nás dvacet
pět. To by nebylo místo pro ni! Ale přece musím hledět, abych se s ní seznámil!</p>

<p class="e-bookprozatext">Lehl si po celé délce za tabatěrkou na šňupavý tabák,
která stála na stole. Odtud se mohl hezky dívat na milou jemnou dámu, která
stála vytrvale na jedné noze, aniž ztratila rovnováhu.</p>

<p class="e-bookprozatext">Když nastal večer, vrátili se ostatní cínoví vojáčci
do krabice a&#160;lidé v domě šli spát. Hračky začaly hrát všelijaké písničky o
válce a&#160;o plese. Cínoví vojáčci šramotili v krabici, neboť chtěli také být
u&#160;toho, ale nemohli zvednout víko. Louskáček metal kozelce a&#160;kamínek
jezdil po tabulce. Byl to takový rámus, že se probudil kanárek a začal s nimi
křičet o závod, a to ve verších.</p>

<p class="e-bookprozatext">Jediní, kdo se nehýbali z místa, byli cínový vojáček a
malá tanečnice. Ona stála zpříma na špičce jedné nohy a měla obě ruce
rozpřaženy; on se zas postavil a stál pak právě tak vytrvale na jediné noze a
jeho oči se od tanečnice neodvracely ani na okamžik.</p>

<p class="e-bookprozatext">Vtom odbíjely hodiny dvanáct a plesk! vyskočilo víko
tabatěrky. Ale uvnitř nebyl šňupavý tabák, nýbrž malý, černý skřítek. Bylo to
velmi vtipné. „Cínový vojáčku,“ řekl skřítek, „jen aby sis nevykoukal oči!“</p>

<p class="e-bookprozatext">Ale cínový vojáček dělal, jako by to neslyšel.</p>

<p class="e-bookprozatext">„No, počkej ráno!“ volal skřítek.</p>

<p class="e-bookprozatext">Když se rozednilo a děti vstaly, postavily cínového
vojáčka do okna. A ať to již způsobil skřítek nebo průvan, okno se najednou
otevřelo a vojáček spadl střemhlav z třetího poschodí.</p>

<p class="e-bookprozatext">Byl to strašlivý pád. Natáhl nohu rovně vzhůru a
zarazil se čepicí do dláždění, bajonetem dolů.</p>

<p class="e-bookprozatext">Služka a chlapeček sešli hned dolů, aby ho hledali.
Málem by ho byli zašlápli, ale nenalezli ho. Kdyby byl cínový voják volal: „Tady
jsem!“, byli by jej snad našli, ale on nepokládal za vhodné křičet příliš
hlasitě, když byl v stejnokroji.</p>

<p class="e-bookprozatext">Začalo pršet, kapka za kapkou padaly stále hustěji, až
se spustil pořádný liják. Když déšť minul, přišli sem dva kluci.</p>

<p class="e-bookprozatext">„Hleď,“ řekl jeden, „tady leží cínový vojáček! Ten
musí na loď a&#160;na vodu!“</p>

<p class="e-bookprozatext">Udělali si loďku z novinového papíru, posadili
cínového vojáčka doprostřed a tak plul vojáček po stružce. Oba chlapci běželi
vedle stružky a tleskali radostí.</p>

<p class="e-bookprozatext">Panebože, to byly vlny ve stružce! A jaký proud! Jak
prudce pršelo!</p>

<p class="e-bookprozatext">Papírová lodička se houpala nahoru dolů a občas se
otáčela kolem dokola, až se náš cínový vojáček hrůzou třásl. Ale nedal na sobě
nic znát, nepohnul ani brvou, díval se čelem vpřed a držel zbraň v ruce.</p>

<p class="e-bookprozatext">Najednou vletěla lodička pod dlouhý stružkový most.
Tam byla právě taková tma, jako bývala v jeho krabici.</p>

<p class="e-bookprozatext">Kampak se asi dostanu? myslil si. Ano, ano, to zavinil
skřítek! Ach, kdyby tak tady v loďce seděla ta malá panenka, tak by mi to
nevadilo, třeba by byla ještě větší tma!</p>

<p class="e-bookprozatext">Vtom přiběhla veliká krysa, která bydlila pod
stružkovým mostem.</p>

<p class="e-bookprozatext">„Kde máš průvodní list?“ ptala se krysa. „Sem s ním!“</p>

<p class="e-bookprozatext">Ale cínový vojáček stál tiše a držel pušku ještě
pevněji. Ani nevěděl, že se obyčejně platí poplatek za dovolení projet na lodi
pod mostem a že se plavci mají vykázat průvodními listy. Ale krysa tam ostatně
neměla co poroučet.</p>

<p class="e-bookprozatext">Lodička plula dál a krysa za ní. Hu, jak skřípala zuby
a volala na třísku a slámu, plující po vodě:</p>

<p class="e-bookprozatext">„Chyťte ho, chyťte ho! Nezaplatil poplatek! A neukázal
průvodní list!“</p>

<p class="e-bookprozatext">Ale proud se stále zesiloval. Cínový vojáček viděl
denní světlo ještě dříve, nežli vyplul zpod mostu, ale také zároveň slyšel
hučivý zvuk, který by jistě vyděsil sebestatečnějšího muže. Jen si pomyslete:
stružka se řítila na konci můstku přímo do velkého průplavu! To bylo pro
vojáčka právě tak nebezpečné jako pro nás, kdybychom sjeli dolů po velikém
vodopádu.</p>

<p class="e-bookprozatext">Již ani nebyl téměř s to, aby se udržel vstoje. Loďka
plula dál a&#160;ubohý cínový vojáček se držel zpříma, jak jen dovedl, aby
nikdo o&#160;něm nemohl říci, že mrknutím oka dal najevo strach.</p>

<p class="e-bookprozatext">Loďka se otočila třikrát čtyřikrát a naplnila se vodou
až po okraj; musela se potopit. Cínový vojáček stál ve vodě až po krk a loďka
klesala hlouběji a hlouběji. Papír se stále více uvolňoval. Již přesahovala
voda vojáčkovi přes hlavu&#160;– tu vzpomínal na malou rozkošnou tanečnici,
kterou již nikdy nespatří. V uších mu zněla píseň:</p>

<p class="e-bookversebezpredsazeni6bza">„Jen pluj, jen pluj, můj vojáčku,<br class="calibre12"/>
smrt na tebe čeká!“</p>

<p class="e-bookprozatext">Vtom se papír roztrhl a voják se zřítil dolů. Ale hned
jej polkla velká ryba.</p>

<p class="e-bookprozatext">Ne, jaká tam uvnitř byla tma! Bylo tam ještě hůře
nežli pod stružkovým mostem, a jak těsno tam bylo! Ale cínový vojáček byl
statečný a ležel tam s puškou v ruce.</p>

<p class="e-bookprozatext">Ryba sebou mrskala sem tam, dělala nejstrašlivější
pohyby, ale konečně ztichla úplně a jako by jí projel blesk. Zazářilo docela
jasné světlo a jakýsi hlas volal hlasitě:</p>

<p class="e-bookprozatext">„Cínový vojáček!“</p>

<p class="e-bookprozatext">Rybu totiž chytili, přinesli na trh a prodali. Tak se
dostala do kuchyně, kde ji služka rozřízla velkým nožem. Vzala vojáčka dvěma
prsty okolo pasu a odnesla jej do pokoje. Tam všichni chtěli vidět toho
podivuhodného muže, který plul v břiše ryby.</p>

<p class="e-bookprozatext">Ale cínový vojáček nebyl na to hrdý. Postavili jej na
stůl a tam&#160;– ne, dějí se to divné věci na světě! Cínový vojáček byl v
témže pokoji, v němž byl dříve! Viděl tytéž děti a hračky, povalující se po
stole, krásný zámek se spanilou malou tanečnicí, která ještě posud stála na
jedné noze a druhou držela vysoko ve vzduchu. Tak byla vytrvalá! Vojáček by byl
málem plakal cínové slzy, ale to se neslušelo. Díval se na ni a ona se dívala
na něj, ale neřekli ani slova.</p>

<p class="e-bookprozatext">Náhle uchopil vojáčka jeden z chlapců a hodil jej
rovnou do kamen, ačkoli k tomu neměl žádný důvod. Zajisté to zavinil skřítek v
tabatěrce.</p>

<p class="e-bookprozatext">Cínový vojáček stál jasně osvětlen a cítil strašlivé
horko. Ale zdali to bylo opravdovým ohněm, či láskou, to nevěděl. Barvy z něho
pustily nadobro; zdali se mu to stalo na cestě či zda to způsobila bolest, také
nikdo nedovedl říci. Díval se na malou panenku, ona se dívala na něj a on
cítil, že se roztavuje. Ale ještě stál statečně se zbraní v ruce.</p>

<p class="e-bookprozatext">Vtom se otevřely dveře, průvan sebral tanečnici a ona
vlétla jako motýl rovnou do kamen k cínovému vojáčkovi. Vznítila se plápolem a
zmizela. Potom se roztavil cínový vojáček v kousek cínu, a když služebná
druhého dne vymetala popel, našla ho jako malé cínové srdéčko. Z tanečnice
zbyla jenom hvězda, ale ta byla spálená na černý oharek.</p>

</div>
</body>
</html>
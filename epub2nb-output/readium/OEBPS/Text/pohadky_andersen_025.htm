<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Pohádky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">

<h2 class="e-booknadpis">Hloupý
Honza</h2>

<p class="e-booktirazacitacetext">Na jednom venkovském starém
dvorci hospodařil starý statkář. Měl dva syny tak chytré, že polovina té
chytrosti by pro ně byla stačila. Chtěli se ucházet o dceru královu. To také
směli, protože princezna dala prohlásit, že si vezme za muže jen toho, kdo s ní
bude chytře hovořit, třeba to byl venkovský chasník.</p>

<p class="e-bookprozatext">Oba se na ty námluvy připravovali osm dní. To byla nejdelší
lhůta, ale také úplně stačila, neboť oba již mnoho věděli, a to bývá užitečné.
Jeden znal zpaměti celý latinský slovník a tři svazky novin, a to odpředu i
pozpátku. Druhý se naučil zpaměti všem paragrafům zákona; tak myslil, že může
hovořit o státních záležitostech. Kromě toho také uměl vyšívat popruhy, neboť
byl obratný a měl hbité prsty.</p>

<p class="e-bookprozatext">„Já dostanu princeznu,“ říkali oba, a proto dal otec
každému krásného koně. Ten, který uměl slovník a noviny zpaměti, dostal
vraníka, a ten, který se vyznal v paragrafech a vyšívání popruhů, dostal koně
bílého jak mléko. Potom si namazali koutky úst rybím tukem, aby jim řeč lépe
jela, až budou hovořit s princeznou.</p>

<p class="e-bookprozatext">Všechna dvorská čeleď byla na dvoře, aby viděla, jak
budou vsedat na koně. Vtom přišel třetí bratr. Byli totiž vlastně tři, ale oni
s&#160;ním nejednali jako s bratrem, neboť nebyl tak učený jako oni dva, i&#160;nazývali
jej jenom hloupým Honzou.</p>

<p class="e-bookprozatext">„Kampak se chystáte, že jste se tak vyšňořili?“ otázal
se.</p>

<p class="e-bookprozatext">„Ke dvoru, abychom hovořili s princeznou. Copak jsi
neslyšel, co bylo po celé zemi vybubnováno?“</p>

<p class="e-bookprozatext">I vyprávěli mu to.</p>

<p class="e-bookprozatext">„Tisíc kulí a granátů, to tam musím také!“ řekl hloupý
Honza. Bratři se mu vysmáli a vyjeli.</p>

<p class="e-bookprozatext">„Táto, dejte mi koně!“ zvolal hloupý Honza. „Dostávám
takovou chuť oženit se. Vezme-li si mě princezna, tak si mě vezme. A&#160;nevezme-li
si mě, tak si ji já vezmu přece!“</p>

<p class="e-bookprozatext">„Ty toho nažvaníš!“ řekl otec. „Tobě nedám žádného
koně. Vždyť neumíš mluvit! To tvoji bratři jsou jiní chlapíci!“</p>

<p class="e-bookprozatext">„Když mi nedáte koně,“ odsekl Honza, „vezmu si kozla,
ten je můj a unese mě dobře.“</p>

<p class="e-bookprozatext">I sedl si rozkročmo na kozla, kopl jej podpatky do
boků a vyjel po silnici. Hoj, to se mu to jelo!</p>

<p class="e-bookprozatext">„Již jedu!“ zvolal Honza a dal se do zpěvu, až se to
rozléhalo.</p>

<p class="e-bookprozatext">Ale bratři jeli docela klidně dál. Nehovořili ani
slova. Musili přemýšlet o dobrých nápadech, které chtěli princezně povědět.</p>

<p class="e-bookprozatext">„Holahoj!“ volal za nimi hloupý Honza. „Již jedu!
Hleďte, co jsem našel na silnici!“</p>

<p class="e-bookprozatext">I ukázal jim chcíplou vránu, kterou nalezl.</p>

<p class="e-bookprozatext">„Hlupáku,“ pravili bratři, „copak s ní chceš?“</p>

<p class="e-bookprozatext">„Chci ji dát králově dceři!“</p>

<p class="e-bookprozatext">„No, udělej to!“ smáli se mu a jeli dál.</p>

<p class="e-bookprozatext">„Holahoj! Již jedu! Hleďte, co jsem teď našel! To
nenajdeš každého dne na silnici!“</p>

<p class="e-bookprozatext">A bratři se opět obrátili, aby se podívali, co to je.</p>

<p class="e-bookprozatext">„Hlupáku,“ řekli, „vždyť je to starý dřevák s uraženým
vrškem! Také ten dáš králově dceři?“</p>

<p class="e-bookprozatext">„To dám,“ prohlásil hloupý Honza.</p>

<p class="e-bookprozatext">Bratři se smáli a jeli dál, až jej hodně předjeli.</p>

<p class="e-bookprozatext">„Holahoj! Tady jsem!“ volal za nimi zase hloupý Honza.
„Tohle je znamenité!“</p>

<p class="e-bookprozatext">„Copak jsi zas našel?“ tázali se bratři.</p>

<p class="e-bookprozatext">„Ó,“ pravil hloupý Honza, „o tom se nedá jen tak
mluvit! To bude mít princezna radost!“</p>

<p class="e-bookprozatext">„Hu,“ zvolali bratři, „vždyť je to bahno, vyhozené
právě z&#160;příkopu!“</p>

<p class="e-bookprozatext">„Ba je to bahno,“ odpověděl Honza, „ale tak jemné, že
je ani neudržíš v ruce!“</p>

<p class="e-bookprozatext">I naplnil si bahnem obě kapsy.</p>

<p class="e-bookprozatext">Ale bratři jeli rychle dál a předjeli jej o celou
hodinu.</p>

<p class="e-bookprozatext">Zastavili před branou města. Tu dostávali nápadníci
čísla podle toho, jak přijeli, a byli postaveni do řad, do šestistupů. Stáli
tak hustě, že nemohli ani hnout rameny. To bylo velmi dobré, neboť jinak by se
byli dali do rvačky, jak se strkali.</p>

<p class="e-bookprozatext">Všichni ostatní obyvatelé země stáli kolem zámku a
mnozí se snažili vyšplhat se až k oknům, aby viděli, jak princezna vítá
nápadníky.</p>

<p class="e-bookprozatext">Sotva však některý z nápadníků vstoupil do světnice,
najednou mu jeho výmluvnost vypověděla službu.</p>

<p class="e-bookprozatext">„Nehodí se,“ řekla pokaždé králova dcera. „Pryč s ním!“</p>

<p class="e-bookprozatext">Tak došla řada na toho bratra, který znal slovník, ale
on to všechno zapomněl, když stál v řadě. A podlaha v komnatě praskala a strop
byl jak zrcadlo, takže si sám viděl na hlavu. U každého okna byli tři písaři a
jeden novinář a zapisovali si všechno, co bylo promluveno, aby se to hned mohlo
dát do novin a prodávat pak na ulicích. V pokoji bylo dusno, a k tomu ještě
bylo zatopeno v&#160;kamnech, až byla plotýnka rozžhavena.</p>

<p class="e-bookprozatext">„To je tady vedro!“ promluvil ten první bratr.</p>

<p class="e-bookprozatext">„To je tím, že můj otec dnes peče mladé kohoutky,“
odvětila princezna.</p>

<p class="e-bookprozatext">Bé! Nápadník tu stál mlčky a nevěděl, co dělat; tu
odpověď neočekával. Bé!</p>

<p class="e-bookprozatext">„Nehodí se,“ řekla dcera králova. „Pryč s ním!“</p>

<p class="e-bookprozatext">A tak musil odejít. Pak přišel druhý bratr.</p>

<p class="e-bookprozatext">„To je tady strašné vedro!“ řekl.</p>

<p class="e-bookprozatext">„Ano, my dnes pečeme kohoutky,“ odpověděla princezna.</p>

<p class="e-bookprozatext">„Cože, co?“ zeptal se a všichni písaři psali: Cože,
co?</p>

<p class="e-bookprozatext">„Nehodí se,“ řekla králova dcera. „Pryč s ním!“</p>

<p class="e-bookprozatext">Tu přišel na řadu hloupý Honza. Vjel na kozlu až do
světnice.</p>

<p class="e-bookprozatext">„To je tady notný žár!“ pravil.</p>

<p class="e-bookprozatext">„To je tím, že peku kohoutky,“ řekla princezna.</p>

<p class="e-bookprozatext">„Ale to je znamenité,“ zvolal Honza. „To si mohu při
tom také upéct vránu!“</p>

<p class="e-bookprozatext">„Ovšem, že můžeš!“ odpověděla králova dcera. „Ale máš-li
pak v&#160;čem ji upéci? Já totiž nemám ani hrnec, ani pekáč.“</p>

<p class="e-bookprozatext">„I bodejťže mám!“ rozřehtal se Honza. „Tady je nádoba
s&#160;kováním!“</p>

<p class="e-bookprozatext">I vytáhl starý dřevák a položil do něho vránu.</p>

<p class="e-bookprozatext">„To bude oběd!“ zvolala princezna. „Ale odkud vezmeme
omáčku?“</p>

<p class="e-bookprozatext">„Tu mám v kapse,“ řekl Honza. „Mám jí tolik, že jí
nepotřebuji šetřit!“</p>

<p class="e-bookprozatext">I vylil trochu bahna z kapsy.</p>

<p class="e-bookprozatext">„To se mi líbí,“ zvolala princezna. „Ty dovedeš
odpovídat a&#160;vůbec umíš hovořit a tebe si chci vzít za muže. Ale víš, že
každé slovo, které jsme tady mluvili, je napsáno a bude ráno v novinách? U okna
vidíš stát tři písaře a jednoho starého novináře, ale ten je nahluchlý a asi
nám dobře nerozuměl!“</p>

<p class="e-bookprozatext">To řekla, aby Honzovi nahnala strachu. Všichni písaři
se rozřehtali a udělali kaňku na podlaze.</p>

<p class="e-bookprozatext">„To jsou ale páni!“ povídal Honza. „Tak to abych dal
tomu novináři to nejlepší, co mám!“</p>

<p class="e-bookprozatext">I obrátil kapsy a pleskl mu bahno rovnou do obličeje.</p>

<p class="e-bookprozatext">„To je znamenité,“ smála se princezna. „To bych já
nedovedla! Ale však já se tomu od tebe naučím!“&#160;–</p>

<p class="e-bookprozatext">A tak se stal hloupý Honza králem, dostal ženu a
korunu a seděl na trůně. Vyjímal se tam tuze dobře.</p>

<p class="e-bookprozatext">My to máme od toho nahluchlého novináře, ale neručíme
za to, že se to skutečně takhle všechno stalo.</p>

</div>
</body>
</html>
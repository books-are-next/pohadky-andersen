<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Pohádky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">

<h2 class="e-booknadpis">Císařovy
nové šaty</h2>

<p class="e-booktirazacitacetext">Před mnoha lety žil jeden císař.
Nosil tuze rád krásné nové šaty a&#160;vydával všechny své peníze na to, aby
byl hezky vyšňořen. Nestaral se o své vojáky a o svůj lid, nestaral se o
divadlo ani o&#160;hony, staral se jenom o to, aby se mohl často ukázat v
nových šatech. Měl zvláštní kabát na každou hodinu denní, a jako se říkávalo o
jiných králích, že právě jsou v radě, tak se o něm říkalo pokaždé, když se po
něm někdo ptal: „Císař je v šatně.“</p>

<p class="e-bookprozatext">Ve velkém městě, kde bydlil, bylo velmi veselo.
Každého dne tam přicházelo mnoho cizinců.</p>

<p class="e-bookprozatext">Jednoho dne tam přišli dva podvodníci. Vydávali se za
tkalce a&#160;říkali, že dovedou utkat nejkrásnější látky, jaké si jen možno
pomyslit. Nejenom barvy a vzory jsou neobyčejně krásné, ale šaty, které jsou z
jejich látky ušity, mají podivnou vlastnost. Jsou totiž neviditelné pro
každého, kdo se pro své povolání nehodí, ale také pro toho, kdo je neodpustitelně
hloupý.</p>

<p class="e-bookprozatext">To by přece byly krásné šaty, pomyslil si císař.
Kdybych je měl na sobě, mohl bych poznat, kdo v mé říši se nehodí k úřadu,
který zastává. Také bych rozeznal chytré od hloupých. Tak ať mi honem takovou
látku utkají!</p>

<p class="e-bookprozatext">I dal oběma podvodníkům mnoho peněz, aby se dali do
práce.</p>

<p class="e-bookprozatext">Ti si tedy sedli za tkalcovské stavy, dělali, jako by
pracovali, ale neměli ani nitku příze. Zato tím pilněji požadovali nejjemnější
hedvábí a vzácné zlato. To strkali do svého vlastního rance a&#160;pracovali u
prázdných stavů denně dlouho do noci.</p>

<p class="e-bookprozatext">Teď bych už přece rád věděl, jak jsou daleko s látkou,
pomyslil si císař. Ale bylo mu tak trochu divně okolo srdce, když si pomyslil,
že ten, kdo je hloupý nebo se nehodí ke svému úřadu, nemůže tu látku vidět.
Domníval se sice, že on sám se nemusí obávat, ale pro jistotu chtěl poslat
někoho napřed, aby se podíval, jak práce pokračuje. Všichni lidé v celém městě
věděli, jakou podivnou moc látka má, a&#160;všichni toužili spatřit, jak
pošetilý nebo hloupý jest jejich soused.</p>

<p class="e-bookprozatext">Pošlu tam svého starého, poctivého ministra, pomyslil
si císař. Ten pozná nejlépe, jak látky přibývá, neboť má rozum a nikdo se
nehodí ke svému úřadu lépe nežli on.</p>

<p class="e-bookprozatext">I šel starý počestný ministr do místnosti, kde oba
podvodníci seděli a pracovali na prázdných stavech.</p>

<p class="e-bookprozatext">Probůh! pomyslil si starý ministr a vyvalil oči. Vždyť
já nic nevidím! Ale neřekl to nahlas.</p>

<p class="e-bookprozatext">Oba podvodníci jej prosili, aby byl tak laskav a
přistoupil blíže. Pak se ho tázali, není-li ten vzor krásný a barvy nádherné.
Ukazovali přitom na prázdné stavy a ubohý starý ministr vyvaloval oči. Neviděl
ovšem nic, poněvadž tam nic nebylo.</p>

<p class="e-bookprozatext">Panebože, myslil si, cožpak jsem hloupý? To bych byl
nikdy nevěřil. Nikdo se o tom nesmí dovědět. A že bych se nehodil ke svému
úřadu? Ne, to přece nejde, abych se přiznal, že látku nevidím!</p>

<p class="e-bookprozatext">„No, neříkáte tomu nic?“ zeptal se jeden z tkalců.</p>

<p class="e-bookprozatext">„Ó, je to nádherné! Opravdu, překrásné!“ řekl starý
ministr, dívaje se na prázdný stav brýlemi. „Ten vzor a ty barvy! Ano, řeknu
císaři, že se mi to náramně líbí!“</p>

<p class="e-bookprozatext">„No, to nás těší!“ pravili oba tkalci a nazývali barvy
i zvláštní vzorek podivnými jmény. Starý ministr dobře poslouchal, aby mohl
říci totéž, až se vrátí k císaři. A také tak učinil.</p>

<p class="e-bookprozatext">Podvodníci pak žádali ještě větší množství peněz, více
hedvábí a&#160;zlata, jehož prý potřebují do tkaniva. Strkali všechno do
vlastních kapes a na stav ovšem nepřišlo ani vlákno. Tkali pak dále jako
předtím na prázdném stavu.</p>

<p class="e-bookprozatext">Císař poslal brzy zas jiného poctivého úředníka, aby
se podíval, jak tkaní pokračuje a zdali látka bude brzy hotova.</p>

<p class="e-bookprozatext">Dařilo se mu jako ministrovi. Díval se a díval, ale
poněvadž tam nebylo nic kromě prázdných stavů, nemohl ovšem také nic spatřit.</p>

<p class="e-bookprozatext">„Nuže, není to krásný kus látky?“ tázali se oba
podvodníci a&#160;ukazovali a vysvětlovali pěkný vzorek, který tam však vůbec
nebyl.</p>

<p class="e-bookprozatext">Hloupý přece nejsem, myslil si úředník. A že bych se
nehodil ke svému dobrému úřadu? No, to by bylo opravdu směšné! Ale nedám nic
najevo!</p>

<p class="e-bookprozatext">Chválil tedy látku, kterou neviděl, a ubezpečoval
podvodníky, jakou má radost z krásných barev a pěkného vzoru. „Ano, je to vskutku
nádherné!“ řekl pak císaři.</p>

<p class="e-bookprozatext">Všichni lidé v městě hovořili o nádherné látce.</p>

<p class="e-bookprozatext">I chtěl to císař sám uvidět, dokud látka ještě je na
stavu. S houfem vybraných mužů, mezi nimiž byli také oba staří, poctiví
úředníci, kteří tam již dříve šli, odebral se k oběma lstivým podvodníkům. Ti
tkali dál ze všech sil, ale bez nití a tkaniva.</p>

<p class="e-bookprozatext">„Opravdu, toť velkolepé!“ říkali oba poctiví úředníci.
„Račiž se, Vaše Veličenstvo, podívat, jaký to vzorek, jaké barvy!“ I ukazovali
na prázdný stav, neboť myslili, že ostatní zajisté vidí látku.</p>

<p class="e-bookprozatext">Copak to je? myslil si císař. Vždyť já nic nevidím! To
je přece strašné. Což jsem hloupý? Nehodím se k tomu, abych byl císařem? To by
bylo nejstrašnější, co by se mi mohlo přihodit!</p>

<p class="e-bookprozatext">„Ach, to je věru krásné,“ ubezpečoval císař
podvodníky, „to zasluhuje mé nejvyšší spokojenosti!“ A pokyvoval spokojeně a
díval se na prázdné stavy. Nechtěl říci, že nic nevidí.</p>

<p class="e-bookprozatext">Celý průvod, který měl s sebou, díval se a díval, ale
žádný ze sebe nevypravil nic více nežli ostatní, a ti zase říkali po císaři: „Ach,
to je věru krásné!“ I radili císaři, aby si vzal tyto nové, nádherné šaty
poprvé na sebe při velkém průvodu, který se měl konat.</p>

<p class="e-bookprozatext">„Toť velkolepé, nádherné, skvostné!“ šlo od úst k
ústům a všichni byli nad tím velmi rozradostněni.</p>

<p class="e-bookprozatext">Císař dal oběma podvodníkům zavěsit do knoflíkové
dírky rytířský kříž a propůjčil jim titul dvorních tkalců.</p>

<p class="e-bookprozatext">Po celou noc před odpolednem, kdy se měl průvod konat,
bděli oba podvodníci a pracovali při více nežli šestnácti rozžatých světlech.
Lidé měli vidět, jak mají naspěch, aby dohotovili císařovy nové šaty včas.
Dělali, jako by sundávali látku ze stavu, stříhali do vzduchu velkými nůžkami,
šili jehlami bez nití a řekli nakonec:</p>

<p class="e-bookprozatext">„Hle, nyní jsou šaty hotovy!“</p>

<p class="e-bookprozatext">Císař se k nim dostavil sám se svými nejvznešenějšími
kavalíry a&#160;podvodníci zvedali každý jedno rameno do vzduchu, jako by něco
drželi, a říkali: „Hle, tu jsou kalhoty, zde je kabát, zde plášť!“ a tak
podobně. „Jsou tak lehké, jako by byly z pavučiny. Myslil bys, že na sobě nic
nemáš, ale v tom právě vězí jejich přednost.“</p>

<p class="e-bookprozatext">„Ano,“ říkali kavalíři, ale neviděli nic, protože tam
také nic nebylo.</p>

<p class="e-bookprozatext">„Račiž nyní, Vaše Veličenstvo, nejmilostivěji odložit
své šaty,“ pravili podvodníci, „a my vám oblékneme tyhle nové, tady před tím
velikým zrcadlem.“</p>

<p class="e-bookprozatext">Císař odložil všechny své šaty a podvodníci dělali,
jako by mu oblékali každý kus nových šatů, které ušili. Chytili jej okolo pasu,
jako by mu něco přivazovali&#160;– to měla být vlečka&#160;– a císař se obracel
a otáčel před zrcadlem.</p>

<p class="e-bookprozatext">„Ach, jak krásně sluší! Jak krásně padnou!“ říkali
všichni. „Jaký to vzorek, jaké barvy! Toť jsou drahocenné šaty!“&#160;–</p>

<p class="e-bookprozatext">„Venku stojí lidé s nebesy, která budou nesena nad
Vaším Veličenstvem při průvodu,“ pravil vrchní ceremoniář.</p>

<p class="e-bookprozatext">„Nuže jsem hotov!“ řekl císař. „Nepadnou dobře?“</p>

<p class="e-bookprozatext">Obrátil se ještě jednou před zrcadlem, neboť to mělo
vypadat, jako by se díval na svůj oblek.</p>

<p class="e-bookprozatext">Komorníci, kteří měli nést vlečku, sahali rukama k
podlaze, jako by vlečku zvedali. Šli se vztaženýma rukama, neboť nesměli dát
najevo, že nic nevidí.</p>

<p class="e-bookprozatext">A potom kráčel císař v průvodu pod krásnými nebesy a
všichni lidé na ulici a v oknech říkali: „Ach, jak překrásné jsou nové šaty
císařovy! Jak nádhernou vlečku má u pláště! Jak mu dobře padnou!“</p>

<p class="e-bookprozatext">Nikdo nechtěl dát na sobě znát, že buď se ke svému
povolání nehodí, nebo že je velice hloupý. Žádné císařovy šaty neměly takový
úspěch.</p>

<p class="e-bookprozatext">„Ale vždyť na sobě nic nemá!“ zvolalo jedno malé dítě.</p>

<p class="e-bookprozatext">„Panebože, toť hlas nevinnosti, slyšte!“ řekl otec a
druh druhu šeptal, co dítě pravilo.</p>

<p class="e-bookprozatext">„Nemá na sobě nic, říká tamhleto dítě, nemá na sobě
nic!“</p>

<p class="e-bookprozatext">„Vždyť na sobě nic nemá!“ volal konečně všechen lid.
To císaře mrzelo, neboť se mu zdálo, že lid má pravdu. Ale pak si myslil: Nyní
musím setrvat v průvodu až do konce. I počínal si ještě hrději a komorníci si
vykračovali a nesli vlečku, které tu vůbec nebylo.</p>

</div>
</body>
</html>
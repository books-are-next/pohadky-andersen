<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Pohádky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">

<h2 class="e-booknadpis">Čarovná
truhlice</h2>

<p class="e-booktirazacitacetext">Byl jeden kupec tak bohatý, že by
byl mohl vydláždit samými stříbrňáky celé náměstí a ještě i malou sousední
uličku. Ale on to neudělal, raději užil peněz jinak. Vydal-li malý peníz,
dostal za něj hned peníz velký. Takový to byl kupec. A potom zemřel.</p>

<p class="e-bookprozatext">Jeho syn zdědil po něm všechny peníze a žil si vesele.
Měl mnoho dobrých přátel. Lepil papírové draky z dvacetikorun a házel „žabky“
po vodě jenom samými zlaťáky místo kamenů.</p>

<p class="e-bookprozatext">Tak se ovšem peníze snadno rozkutálejí, a také se
kutálely. Konečně neměl mladík víc než čtyři haléře a také neměl jiný oděv,
jenom jediné střevíce a starý župan.</p>

<p class="e-bookprozatext">Teď se ho přátelé stranili, protože s ním nemohli ani
jít na ulici. Jeden z nich však byl tuze dobrý a poslal mu starou truhlici se
vzkazem, aby do ní dal svých pět švestek. Ale poněvadž mladík neměl ani těch
pět švestek, sedl si do truhlice sám.</p>

<p class="e-bookprozatext">Byla to zvláštní truhlice. Když se na ní stiskl zámek,
začala létat.</p>

<p class="e-bookprozatext">To kupcův syn také udělal a hned šups! letěla s ním
truhlice komínem, pak vysoko nad mraky, dál a dál. Dno truhlice však bylo
prasklé a on se bál, aby se úplně nerozsypala. To by pak udělal hezky způsobný
kotrmelec! Pánbůh chraň!</p>

<p class="e-bookprozatext">Tak se dostal až do turecké země. Truhlici schoval v
lese pod uschlé listí a šel do města. Mohl tam docela dobře tak chodit, protože
v Turecku chodili tehdy skoro všichni lidé oblečeni tak, jak byl právě on,
totiž v županu a ve střevících. Potkal chůvu s malým děťátkem.</p>

<p class="e-bookprozatext">„Poslyš, turecká chůvo,“ pravil, „čípak je ten velký
zámek za městem, víš, ten s vysokými okny?“</p>

<p class="e-bookprozatext">„Tam bydlí králova dcera,“ odvětila chůva. „Té bylo
předpověděno, že bude jednou velmi nešťastná, a proto k ní nikdo nesmí, když
při tom není král a královna.“</p>

<p class="e-bookprozatext">„Děkuji,“ pravil kupecký synek. Šel zpátky do lesa,
sedl si do své truhlice, vyletěl na střechu zámku a vlezl oknem k princezně.</p>

<p class="e-bookprozatext">Ležela na pohovce a spala. Byla tak krásná, že se náš
kupecký synek nezdržel a políbil ji. Probudila se a velmi se polekala. On však
jí řekl, že je turecký pánbůh a že k ní přiletěl vzduchem. To se jí líbilo.</p>

<p class="e-bookprozatext">Seděli vedle sebe a on jí vypravoval pohádky o jejích
očích: že to jsou překrásná hluboká moře a myšlenky že po nich plovou jako
mořské žínky. A vypravoval o jejím čele: to že je sněhový zámek s&#160;nejnádhernějšími
sály a obrazy. A vypravoval o čápovi, který přináší rozkošná malá děťátka.</p>

<p class="e-bookprozatext">Ano, byly to opravdu pěkné pohádky! Potom se tázal
princezny, chce-li být jeho ženou, a ona řekla hned: „Ano!“</p>

<p class="e-bookprozatext">„Ale to sem musíte přijít v neděli,“ pravila, „když
jsou u mne král s královnou na čaji. Budou velmi hrdi na to, že dostanu
tureckého pánaboha. Ale musíte jim vypravovat hodně pěknou pohádku, protože to
moji rodiče mají náramně rádi. Moje matka chce hodně mravné a ušlechtilé, otec
spíš veselé, pro zasmání!“</p>

<p class="e-bookprozatext">„Ano, vždyť beztak nepřinesu jiný svatební dar nežli
pohádku!“ řekl. I rozloučili se. Ale princezna mu dala šavli posázenou zlaťáky,
a těch on potřeboval nejvíc.</p>

<p class="e-bookprozatext">I odletěl, koupil si nový župan a seděl potom v lese a
vymýšlel si pohádku. Musil s tím být hotov do neděle a nemyslete si, že je to
tak lehké.</p>

<p class="e-bookprozatext">Když byl hotov, byla právě neděle.</p>

<p class="e-bookprozatext">Král, královna a celý dvůr čekali se svačinou u
princezny. Uvítali mladíka přívětivě.</p>

<p class="e-bookprozatext">„Nechtěl byste vypravovat pohádku?“ řekla královna po
svačině. „Víte, nějakou vážnou a poučnou!“</p>

<p class="e-bookprozatext">„Ale aby v ní bylo také něco pro zasmání!“ poznamenal
král.</p>

<p class="e-bookprozatext">„Tak dobrá!“ řekl mladík a vypravoval. A teď dávejte
hezky pozor!</p>

<p class="e-bookprozatext">„Byla jednou krabička sirek. Ty sirky byly náramně
pyšné na to, že jsou vznešeného rodu. Jejich kmenový strom, veliká stará
borovice, jejímiž malými kousky byly, rostla v lese. Sirky ležely na polici
mezi křesadlem a starým železným hrncem a vypravovaly jim o svém mládí. ‚Ano,
když jsme ještě byly na zelené větvi‘, pravily, ‚tak jsme se měly opravdu jako
v ráji! Každé ráno i večer jsme měly čaj z diamantů, to byla rosa, po celý den,
když slunce svítilo, měly jsme sluneční světlo, a všichni ptáčkové nám musili
vyprávět pohádky. Pozorovaly jsme také dobře, že jsme bohaté, protože listnaté
stromy měly šaty jenom v létě, ale naše rodina měla prostředky, aby si opatřila
zelené šaty na léto i na zimu. Ale potom přišli drvoštěpové. Nastalo veliké
rubání, při kterém byla i naše rodina roztříštěna. Rodový kmen byl umístěn jako
veliký stěžeň na nádherné lodi, která mohla plout kolem světa, kdyby chtěla.
Ostatní větve se dostaly jinam a my pak máme úkol rozžíhat oheň obyčejným
lidem. Proto jsme se, my urozené, dostaly sem do kuchyně.‘</p>

<p class="e-bookprozatext">‚Dobrá, ale já umím vypravovat o sobě jinak,‘ řekl
železný hrnec, vedle něhož sirky ležely. ‚Od té doby, kdy jsem přišel na svět,
drhli mě a často ve mně vařili dobré věci. Starám se, aby všecko šlo dobře, a
jsem, abych řekl, vlastně první zde v domě. Mou jedinou radostí je ležet po
jídle čistý a vyleštěný na polici a rozumně hovořit s&#160;kamarády. Ale kromě
vědra, které se občas dostane dolů na dvůr, žijeme stále jenom zde v kuchyni a
ve stavení. Náš jediný zpravodaj je koš, s nímž se chodí na trh, ale ten hovoří
příliš divoce o vládě a&#160;o&#160;národu. Ano, nedávno spadl z leknutí nad
tím jeden starý hrnec na zem a rozbil se na kusy! To je vám hotový
revolucionář!‘</p>

<p class="e-bookprozatext">‚Ale ty toho napovídáš,‘ řeklo křesadlo a kříslo kovem
o kámen, až jiskry létaly. ‚Cožpak se ani dnes večer vesele nepobavíme?‘</p>

<p class="e-bookprozatext">‚Ano, povídejme si, kdo z nás je nejurozenější!‘
pravily sirky.</p>

<p class="e-bookprozatext">‚Ne, ne, já nerad hovořím sám o sobě,‘ pravil kamenný
hrnec. ‚Udělejme si pěkný večerní dýchánek! Já začnu vypravovat o něčem, co
každý sám prožil; každý tomu tak porozumí, a to je zábavné. Tak tedy:</p>

<p class="e-bookprozatext">Při Baltském moři u dánských zálivů&#160;–‘</p>

<p class="e-bookprozatext">‚To je hezký začátek,‘ říkaly všechny talíře, ‚to bude
jistě povídka, která se nám bude líbit.‘</p>

<p class="e-bookprozatext">‚Ano, tam jsem trávil mládí u jedné tiché rodiny. Tam
často leštili nábytek, myli podlahu a každých čtrnáct dní věšeli čisté záclony!‘</p>

<p class="e-bookprozatext">‚Jak zajímavě vypravuje!‘ řekl oprašovač. ‚Hned
poznáš, že to vypravuje dobrý sluha; cítíš z toho jakousi zvláštní pořádnost.‘</p>

<p class="e-bookprozatext">‚Ano, opravdu,‘ řekl džber a samou radostí si trochu
poskočil, až to na podlaze tiše zatřesklo.</p>

<p class="e-bookprozatext">A hrnec vypravoval dále a konec byl právě tak pěkný
jako začátek.</p>

<p class="e-bookprozatext">Všechny talíře řinčely radostí a oprašovač vytáhl
zelené petržilky z nádoby s pískem a ověnčil jimi hrnec, neboť věděl, že tím
ostatní pozlobí. Myslil si přitom: Ověnčím-li já tebe dnes, ověnčíš ty mě
zítra.</p>

<p class="e-bookprozatext">‚Teď si zatančíme!‘ řekly kuchyňské kleště a tančily,
zdvíhajíce jednu nohu do výše, až to bylo neslušné. Starý povlak židle v koutě
při pohledu na to praskl.</p>

<p class="e-bookprozatext">‚Teď také nás ověnčíte!‘ řekly kleště a také byly
ověnčeny.</p>

<p class="e-bookprozatext">Je to přece jen luza! myslily si sirky.</p>

<p class="e-bookprozatext">Nyní měl samovar zpívat, ale řekl, že je nachlazen;
ostatně nemohl jindy zpívat než při vaření. Ale byla v tom také povýšenost,
neboť nechtěl zpívat jindy, nežli když stál na stole mezi panstvem.</p>

<p class="e-bookprozatext">V okně sedělo staré pero, kterým psávala služebná.
Nebylo na něm nic pozoruhodného, leda že bylo namáčeno příliš hluboko do
kalamáře, ale právě na tom si zakládalo.</p>

<p class="e-bookprozatext">‚Když samovar nechce zpívat,‘ pravilo, ‚tak ať si to
nechá! Venku sedí v kleci slavík a ten umí zpívat; nenaučil se sice ničemu, ale
nepomlouvejme ho dnes večer!‘</p>

<p class="e-bookprozatext">‚Já myslím, že by bylo nanejvýš nevhodné,‘ řekl čajový
kotlík, který byl kuchyňským zpěvákem a bratrancem samovaru ‚abychom takového
cizího ptáka poslouchali. Je to vlastenecké? Ať to rozhodne koš!‘</p>

<p class="e-bookprozatext">‚Já se jenom zlobím,‘ řekl koš, ‚já se tuze zlobím, že
si to ani nedovedete představit! Takhle máme trávit večer? Nebylo by lépe dům
trochu spořádat? Každý se pak dostane, kam bude chtít, a já to už nějak
spravím. To by byl večer!‘</p>

<p class="e-bookprozatext">‚Ano, uděláme rámus!‘ křičeli všichni.</p>

<p class="e-bookprozatext">Vtom se otevřely dveře. Byla to služebná, i všechno
ztichlo, zůstalo bez hlesu. Ale každý hrnec si byl vědom, co by mohl udělat a
jak je vznešený. Ano, kdybych byl chtěl, myslil si každý, mohl to být veselý
večer! Služebná vzala sirky a rozdělala jimi oheň. To jste měli vidět, jak
sršely a zaplápolaly!</p>

<p class="e-bookprozatext">Teď každý vidí, myslily si, že my jsme nejpřednější!
Jaký máme lesk, jaké světlo! A potom byly spáleny.&#160;–&#160;–“</p>

<p class="e-bookprozatext">„To byla pěkná pohádka!“ pravila královna. „Bylo mi
při ní docela, jako bych byla v kuchyni u sirek; ano, tak dostaneš naši dceru.“</p>

<p class="e-bookprozatext">„Ovšem!“ řekl král. „Dostaneš naši dceru v pondělí.“
Nyní mu král tykal, protože se měl dostat do rodiny.</p>

<p class="e-bookprozatext">Svatba tedy byla určena a večer před ní bylo celé
město osvětleno. Housky a preclíky lítaly, až se o ně rvali uličníci, kteří po
ulicích křičeli „Sláva!“ a hvízdali na prsty. Bylo to nádherné.</p>

<p class="e-bookprozatext">Tak, nyní také já musím něco dělat, pomyslil si
kupecký syn. Nakoupil si prskavek, třaskavin a všelijakých ohňostrojů, jaké jen
si možno pomyslit, položil je do své truhlice a vylétl s tím pak do vzduchu.</p>

<p class="e-bookprozatext">Hop, už byl nahoře! A jak to potom bouchalo!</p>

<p class="e-bookprozatext">Všichni Turci skákali přitom do výše, až jim střevíce
lítaly okolo uší; taková vzdušná světla ještě nikdy dříve neviděli. Nyní
chápali, že to sám turecký pánbůh chce si vzít princeznu.</p>

<p class="e-bookprozatext">Když se kupecký synek opět vrátil se svou truhlicí do
lesa, myslil si: Půjdu se podívat do města, abych se dověděl, jak to vypadalo.
Šel a poslouchal.</p>

<p class="e-bookprozatext">Ne, co všechno lidé vypravovali! Každý člověk, kterého
se optal, viděl to svým způsobem, ale líbilo se to všem bez výjimky.</p>

<p class="e-bookprozatext">„Viděl jsem samého tureckého pánaboha,“ řekl jeden. „Měl
oči jako zářivé hvězdy a vous jako šumící vodu.“</p>

<p class="e-bookprozatext">„Letěl v ohnivém plášti,“ řekl druhý, „a ze záhybů
toho pláště vyhlíželi nejkrásnější andělíčkové!“</p>

<p class="e-bookprozatext">Byly to opravdu krásné věci, co slyšel, a den poté měl
mít svatbu.</p>

<p class="e-bookprozatext">I vrátil se do lesa, aby si sedl do své truhlice. Ale
kde je?&#160;– Truhlice shořela! Jiskra z ohňostroje v ní zůstala, rozžehla
oheň a&#160;z&#160;truhlice zbyl jen popel. Již nemohl kupecký synek létat ke
své nevěstě.</p>

<p class="e-bookprozatext">Ta stála celý den na střeše a čekala. A čeká podnes.
Ale on chodí po světě a vypravuje pohádky. Ty však již nejsou tak veselé jako
ta, kterou vyprávěl o sirkách.</p>

</div>
</body>
</html>
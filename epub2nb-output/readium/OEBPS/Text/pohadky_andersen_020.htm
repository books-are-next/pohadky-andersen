<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Pohádky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">

<h2 class="e-booknadpis">Šťastná
rodina</h2>

<p class="e-booktirazacitacetext">Největší zelený lupen má u nás na
venkově rozhodně lopuch. Pověsíš-li si jej na břicho, může ti být docela dobře
zástěrou, položíš-li si jej na hlavu, může sloužit za deště jako deštník, neboť
je náramně veliký. Lopuch neroste nikdy sám: kde se daří jednomu, vyroste jich
víc a je to pak veliká krása.</p>

<p class="e-bookprozatext">A všechna ta krása je pokrmem hlemýžďů. Velcí, bílí
hlemýždi, které si vznešení lidé za starých časů dávali upravovat k jídlu
jakožto znamenitou zvláštnost, jedli lopuchy a říkali si:</p>

<p class="e-bookprozatext">„Hm! To to chutná!“ Domnívali se totiž, že to
znamenitě chutná, neboť žili odevždy na lopuchových listech. Pro ně byly také
lopuchy pěstovány.</p>

<p class="e-bookprozatext">Byl tu také starý panský dvorec, ale tam už hlemýždě
nepojídali. Hlemýždi vyhynuli, ale lopuchy nevyhynuly, rostly a rostly, až jimi
zarůstaly cestičky a záhony a ani je nebylo možno udržet v mezích. Byl to celý
lopuchový les. Sem tam rostla jabloň nebo švestka, ostatně by však nikdo nebyl
pomyslil, že je to zahrada. Všude samé lopuchy&#160;– a v nich bydlili oba
poslední, prastaří slimáci.</p>

<p class="e-bookprozatext">Nevěděli ani sami, jak jsou staří, ale pamatovali se
velmi dobře, že jich bývalo mnohem víc, že pocházejí z cizokrajného rodu a že
pro ně a pro jejich příbuzné byl celý ten les zasázen. Nikdy nebyli z&#160;něho
venku, ale věděli, že je ještě něco na světě, čemu se říká panský dvůr, a že se
tam hlemýždi vaří, až zčernají, a potom že je položí na stříbrnou mísu. Co se
dále s nimi stane, to nevěděli. Co to vlastně znamená, být uvařen a ležet na
stříbrné míse, nedovedli si představit, ale krásné to je zajisté, o tom byli
přesvědčeni, a náramně vznešené. Ani chroustovi, ani ropuše nebo dešťovce
nedovedli to vysvětlit, když se jich po tom tázali. Žádného z nich ani
nevařili, ani nepoložili na stříbrnou mísu.</p>

<p class="e-bookprozatext">Oba staří, bílí slimáci byli přesvědčeni, že jsou nejvznešenější
na celém světě. Vždyť les byl jenom pro ně a panský dvůr k tomu, aby mohli být
uvařeni a položeni na stříbrnou mísu.</p>

<p class="e-bookprozatext">Žili velmi osaměle a šťastně, a protože sami neměli
děti, přijali za vlastního malého, obyčejného slimáčka a vychovávali jej jako
svoje dítě. Leč maličký nechtěl růst, neboť to byl přece jen obyčejný slimáček.
Ale starým, zvláště hlemýždí matce, se zdálo, že přece pozoruje, jako by ho
přibývalo. I prosila otce, nevidí-li to, aby alespoň potěžkal jeho domeček. A
otec jej potěžkal a zjistil, že matka má pravdu.</p>

<p class="e-bookprozatext">Jednoho dne silně pršelo.</p>

<p class="e-bookprozatext">„Poslyš, jak to bubnuje na lupenech: Buntaratatabum!“
řekl otec hlemýžď.</p>

<p class="e-bookprozatext">„Tadyhle jsou také krůpěje!“ řekla hlemýždí matka. „Stékají
po stoncích. Uvidíš, jak všechno zmokne. Jsem ráda, že máme svůj dobrý domek a
náš maličký rovněž svůj! Opravdu je pro nás všechno lépe zařízeno nežli pro
ostatní tvory; je z toho vidět, že my jsme největší páni na světě! Máme dům od
narození a lopuší les je zasázen pro nás!&#160;– Ráda bych věděla, jak daleko
se rozprostírá a co je za ním!“</p>

<p class="e-bookprozatext">„Nic není za ním!“ řekl otec hlemýžď. „Lépe nežli u
nás nemůže být nikde a já si už nemám co přát!“</p>

<p class="e-bookprozatext">„Ovšem!“ dodala matka. „Ale já bych se ráda dostala do
panského dvorce, aby mě uvařili a položili na stříbrnou mísu, jak se to stalo
všem našim předkům. Věř, je v tom cosi zvláštního!“</p>

<p class="e-bookprozatext">„Panský dvorec se již možná sesul,“ řekl otec hlemýžď,
„anebo jej lopuší les zarostl, takže se lidé z něho nemohou dostat. Ostatně
není naspěch, ale ty stále tak strašlivě spěcháš a náš maličký to začíná také.
Což právě nedávno nelezl tři dny na lodyhu? Až se mi hlava točí, když se
podívám nahoru za ním!“</p>

<p class="e-bookprozatext">„Jen nehubuj!“ namítla hlemýždí matka. „On leze velmi
opatrně a dočkáme se na něm ještě mnoho radosti, a my beztak nemáme, pro koho
jiného bychom žili! Ale zdalipak jsi povážil, odkud opatříme pro něj ženušku?
Nemyslíš, že daleko odtud v hloubi lopuchového lesa by mohl být někdo našeho
druhu?“</p>

<p class="e-bookprozatext">„Černých hlemýžďů, myslím, tam bude asi dost,“ řekl
otec. „Černých hlemýžďů bez domečků; leč ti jsou sprostí, třeba si mnoho
domýšlejí. Ale mohli bychom svěřit mravencům, aby to obstarali: běhají sem tam,
jako by měli všude co dělat. Oni zajisté budou vědět o ženušce pro našeho
slimáčka!“</p>

<p class="e-bookprozatext">„My víme o nejkrásnější ženušce!“ říkali mravenci. „Ale
bojíme se, že k sňatku asi nedojde, protože ona je královnou!“</p>

<p class="e-bookprozatext">„To nic nedělá!“ řekl otec. „A má domek?“</p>

<p class="e-bookprozatext">„Ona má zámek!“ pravili mravenci. „Překrásný mravenčí
zámek se sedmi sty chodbami.“</p>

<p class="e-bookprozatext">„Děkuji!“ odsekla matka. „Náš syn se nepřižení do
mraveniště! Když nevíte nic lepšího, tož to dáme k obstarání bílým komárům. Ti
poletují kolem v dešti i slunci a znají lopuchový les uvnitř i zevně.“</p>

<p class="e-bookprozatext">„Máme pro něj ženušku!“ řekli komáři. „Sto lidských
kroků odtud sedí na angreštovém keři hlemýždí slečinka s domečkem; je docela
osamělá a dost stará na vdávání. Je to jenom sto lidských kroků.“</p>

<p class="e-bookprozatext">„Tak ať sem přijde!“ svolila matka. „On má celý
lopuchový les, ona jenom keř!“</p>

<p class="e-bookprozatext">I vyřídili to hlemýždí slečince. Trvalo osm dní, nežli
tam dolezla, ale to bylo právě znamenité; bylo aspoň vidět, že je to opravdový
hlemýžď.</p>

<p class="e-bookprozatext">A potom měli svatbu. Šest svatojánských mušek svítilo,
jak dovedlo; ostatně šlo všechno docela klidně a tiše, protože staří slimáci
nemilovali hlučné a veselé společnosti. Ale matka slimáčkova měla pěknou řeč;
otec nemohl pohnutím ani promluvit. Potom jim dali v dědictví celý lopuchový
les a pravili, co vždy říkávali, že je nejlepší na celém světě a že budou-li
žít řádně a&#160;rozumně a rozmnoží-li se, dostanou se jednou jejich potomci do
panského dvorce, tam že je uvaří a položí na stříbrnou mísu.</p>

<p class="e-bookprozatext">A když domluvili, stáhli se staří do svých domečků a
již nikdy nevylezli. Spali. Mladí slimáci vládli v lese a měli velké potomstvo,
ale to nikdy nebylo uvařeno a také se nikdy nedostalo na stříbrnou mísu. Z toho
všichni soudili, že se panský dvorec sesul a že všichni lidé na světě vymřeli.
A poněvadž nikdo proti tomu nic nenamítal, tož to byla pravda.</p>

<p class="e-bookprozatext">A déšť bušil do lopuchových lupenů a hezky slimákům
bubnoval. A slunce svítilo, aby slimákům hezky ozářilo lopuchový les.</p>

<p class="e-bookprozatext">A byli šťastni, oni i celá rodina.</p>

<p class="e-bookprozatext">Opravdu, byli šťastni.</p>

</div>
</body>
</html>
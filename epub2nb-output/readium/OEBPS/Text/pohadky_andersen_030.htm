<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Pohádky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">

<h2 class="e-booknadpis">Pět
hrášků v jednom lusku</h2>

<p class="e-booktirazacitacetext">Bylo pět hrášků v jednom lusku;
byly zelené a i lusk byl zelený, i&#160;myslily si, že celý svět je zelený, a
to bylo docela správné! Lusk rostl a hrášky rostly a zařizovaly si obydlí podle
svého; seděly v&#160;jedné řadě.</p>

<p class="e-bookprozatext">Slunce svítilo venku a zahřívalo lusk, déšť jej činil
průsvitným. Uvnitř bylo vlažno a dobře, světlo ve dne a tma v noci, tak jak tomu
má být. A hrášky se zvětšovaly, a jak tu seděly, stále více přemýšlely, neboť
něco přece dělat musily.</p>

<p class="e-bookprozatext">„Cožpak tu zůstanu stále?“ říkal každý. „Jen abych z
toho dlouhého sezení neztvrdl. Tak se mi skoro zdá, jako by něco bylo také
venku; mám jakési tušení, že tomu tak jest!“</p>

<p class="e-bookprozatext">A týdny plynuly. Hrášky žloutly a lusk žloutl také.</p>

<p class="e-bookprozatext">„Celý svět žloutne!“ pravily a také měly právo, aby to
říkaly.</p>

<p class="e-bookprozatext">Tu pocítily jakési trhnutí v lusku; lusk byl utržen,
dostal se do lidských rukou a pak do kapsy kabátu s mnoha jinými plnými lusky.</p>

<p class="e-bookprozatext">„Nyní nás již brzy otevřou!“ říkaly hrášky a čekaly na
to.</p>

<p class="e-bookprozatext">„Jen bych rád věděl, který z nás se dostane nejdále,“
pravil nejmenší hrášek. „No, však brzy uvidíme.“</p>

<p class="e-bookprozatext">„Ať se stane co chce!“ dodal největší.</p>

<p class="e-bookprozatext">Prask! pukl lusk a všech pět hrášků se vyvalilo na
jasné světlo sluneční. Ležely tu na dětské ruce; malý chlapec je držel a&#160;pravil,
že se hrášky hodí do jeho pušky. A hned se dostal jeden hrášek do pušky a byl
vystřelen.</p>

<p class="e-bookprozatext">„Nyní letím do širého světa! Chytni mě, můžeš-li!“
zvolal a&#160;zmizel.</p>

<p class="e-bookprozatext">„Já,“ pravil druhý, „poletím přímo do slunce.“</p>

<p class="e-bookprozatext">„To je pořádný hrášek a znamenitě se pro mne hodí!“
promluvila puška a hrášek zmizel.</p>

<p class="e-bookprozatext">Ostatní se svalily nejprve na zem, nežli se dostaly do
pušky, ale dostaly se tam přece.</p>

<p class="e-bookprozatext">„My se dostaneme nejdále!“</p>

<p class="e-bookprozatext">„Ať se stane, co chce!“ pravil poslední. Byl vystřelen
do vzduchu a vzlétl k starému prknu pod podkrovní světničkou přímo do skuliny,
kde byl mech a měkká země, a mech se zavřel kolem něho. Tam ležel schován, ale
nikoli zapomenut od Pánaboha.</p>

<p class="e-bookprozatext">„Ať se stane co chce!“ pravil.</p>

<p class="e-bookprozatext">V podkrovní světničce bydlila chudá žena, která ve dne
chodila čistit kamna, řezat polena a konat těžké práce, neboť měla dosti sil a&#160;byla
pilná, ale přece byla stále chudá. A doma v malé komůrce ležela její
poloodrostlá jediná dcera; byla velmi jemná a slabounká, celý rok ležela v
posteli a zdálo se, že nemůže ani žít, ani zemřít.</p>

<p class="e-bookprozatext">„Ona půjde ke své sestřičce!“ pravila žena. „Měla jsem
dvě děti, bylo dosti těžko pro mne starat se o obě, i rozdělil se tedy Pánbůh
se mnou a vzal si jedno k sobě! Nyní bych si ráda podržela druhé, které mi
zbylo. Ale Bůh nechce, aby byly odloučeny od sebe, i půjde také ona ke své
sestřičce!“</p>

<p class="e-bookprozatext">Ale churavá dívka zůstala; ležela trpělivě a tiše celý
den, zatímco matka byla venku, aby si něco vydělala.</p>

<p class="e-bookprozatext">Jednou na jaře časně zrána, právě když matka chtěla
jít po své práci, svítilo slunce překrásně dovnitř malým okénkem na podlahu a
nemocná dívka se dívala na nejspodnější okenní tabulku.</p>

<p class="e-bookprozatext">„Copak to tam zeleného vykukuje u tabulky? Hýbá se to
větrem!“</p>

<p class="e-bookprozatext">Matka šla k oknu a otevřela je napolo.</p>

<p class="e-bookprozatext">„Ach!“ pravila. „Vždyť je to malý hrášek, který
vyrazil zelenými lupeny. Jak se sem dostal do skuliny? To zde tedy máš malou
zahrádku a můžeš se na ni dívat!“</p>

<p class="e-bookprozatext">I posunula postel nemocné blíže k oknu, aby se mohla
dívčinka lépe dívat na rostoucí hrášek.</p>

<p class="e-bookprozatext">Pak šla matka po své práci.</p>

<p class="e-bookprozatext">„Maminko, mně připadá, že se uzdravuji!“ pravila večer
dívčinka. „Slunce dnes tak teple na mne svítilo. Hrášek tak pěkně roste, chci
také tak prospívat a uzdravit se v sluneční záři!“</p>

<p class="e-bookprozatext">„Kéž by tomu tak bylo!“ pravila matka, ale nevěřila,
že se to stane. Leč vedle zelené bylinky, která budila v dítěti veselé
myšlenky, postavila bidélko, aby se nezlomila větrem. Připevnila motouz k
prkénku a k hořejšímu okennímu rámu, aby se měly úponky hrachu čeho zachytit a
kolem čeho se vinout, až vyroste. A&#160;ony skutečně rostly, každý den bylo
vidět, jak bylinky přibývá.</p>

<p class="e-bookprozatext">„Hleď, vždyť nasazuje i na květ!“ pravila žena jednoho
rána a&#160;nyní nabývala také naděje a víry, že se mladá nemocná dívčina
uzdraví. Zatanulo jí na mysli, že v poslední době dítě živěji hovořilo, minulé
jitro že se samo zvedlo v postýlce, posadilo se a&#160;dívalo se zářícíma očima
na svou malou hráškovou zahrádku z&#160;jediného hrášku. Za týden nato povstala
nemocná poprvé více než na hodinu. Šťastná seděla v teplé sluneční záři; okno
bylo otevřeno a&#160;venku stál plně rozvitý světle růžový hrachový květ.
Děvčátko sklonilo hlavinku a políbilo zcela tiše jeho jemné lístky. Toho dne
jako by byl svátek.</p>

<p class="e-bookprozatext">„Pánbůh tu rostlinku sám zasadil a dal jí vzrůst, aby
ti dodávala naděje a radosti, mé drahé dítě, a mně s tebou!“ pravila matka
vesele a usmívala se na květ jako na dobrého anděla božího.</p>

<p class="e-bookprozatext">Ale nyní k ostatním hráškům!&#160;– Ano, ten, který
vylétl do širého světa: „Chytni mě, můžeš-li,“ padl do okapového žlabu, odtud
se dostal do holubího volete a tam ležel jako Jonáš v břiše velryby. Ty dva
další to přivedly také tak daleko, snědli je holubi, a to znamená věru být
slušně užitečným. Ale ten čtvrtý, který chtěl vzhůru k&#160;slunci&#160;– spadl
do strouhy a ležel tam dny a týdny v páchnoucí vodě a náramně nabobtnal.</p>

<p class="e-bookprozatext">„Tak krásně tloustnu!“ říkal hrášek. „Ještě tím
prasknu! Dále to, myslím, nemůže přivést žádný hrášek. A také nepřivedl. Já
jsem nejznamenitější ze všech pěti hrášků z našeho lusku!“</p>

<p class="e-bookprozatext">A strouha s tím projevila souhlas.</p>

<p class="e-bookprozatext">Ale u podkrovního okna stála mladá dívka se zářícíma
očima, s&#160;leskem zdraví na lících, a spínajíc ruce nad hrachovým květem,
děkovala za něj Pánubohu.</p>

</div>
</body>
</html>
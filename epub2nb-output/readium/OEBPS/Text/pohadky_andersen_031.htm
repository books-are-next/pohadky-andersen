<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Pohádky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">

<h2 class="e-booknadpis">Pokladnička</h2>

<p class="e-booktirazacitacetext">V dětském pokoji bylo velmi mnoho
hraček. Na skříni stála pokladnička, byla hliněná a měla podobu prasátka. Měla
ovšem nahoře otvor a ten otvor byl nožem ještě zvětšen, aby se tam mohly strkat
také velké stříbrné peníze.</p>

<p class="e-bookprozatext">Dostaly se tam dva a kromě toho mnoho jiných drobných
mincí. Pokladnička byla jimi tak naplněna, že již ani nezvonily, když jsi jí
zatřásl, a to bylo to nejvyšší, kam až to může pokladnička vůbec přivést.</p>

<p class="e-bookprozatext">Tak tedy stála pokladnička na skříni a dívala se dolů
na všechno ve světnici. Věděla dobře, že za to, co má v břiše, mohla by koupit
všechno, a to už pak by mohla mít pořádné sebevědomí.</p>

<p class="e-bookprozatext">Také ostatní věci v pokoji si to myslily, třeba to
neříkaly, neboť měly dost co hovořit o jiném. Zásuvka pohovky byla vytažena, a
tu se v ní ukázala velká panna, trochu stará a na krku spravovaná. Dívala se
ven a náhle zvolala:</p>

<p class="e-bookprozatext">„Zahrajme si na lidi! To bude něco!“</p>

<p class="e-bookprozatext">Nastal všeobecný rozruch, ba i obrazy se hýbaly na
stěně, neboť chtěly ukázat, že mají také zadní stranu, a proti tomu se nedalo
nic říci.</p>

<p class="e-bookprozatext">Bylo to o půlnoci, měsíc svítil oknem a hezky všechno
osvětloval. Hra měla již začít a všechno bylo pozváno, ba i dětský vozíček,
třeba patřil k hrubším hračkám.</p>

<p class="e-bookprozatext">„Každý má do sebe cosi dobrého,“ říkal. „Nemůžeme být
všichni šlechtici! Někdo také musí být k užitku, jak se říká!“</p>

<p class="e-bookprozatext">Pokladnička byla jediná, která dostala pozvání
písemně; stála příliš vysoko, aby si mohli myslit, že by to ústně uslyšela;
také nedala žádnou odpověď, přijde-li, či ne. Měla-li být s nimi, mohla zůstat
jenom na svém místě; podle toho se měli ostatní řídit, a také se zařídili.</p>

<p class="e-bookprozatext">Malé loutkové divadélko bylo hned postaveno tak, aby
bylo vidět přímo do něho. Chtěli začít divadelní hrou a potom měl být podáván
čaj s duchaplným hovorem a při něm se měl tříbit rozum; a&#160;s tím se hned
začalo. Houpací kůň mluvil o tréninku a&#160;plnokrevnosti, dětský vozík o
železnici a parní pile&#160;– toť ovšem patřilo všechno k jejich oboru a mohli
o tom hovořit. Hodiny v&#160;pokoji hovořily o politice&#160;– ti-ce&#160;– ti-ce!
Věděly vždy, kolik uhodilo, ale říkalo se o nich, že nejdou dobře. Hůl španělka
byla hrda na své kování a na svůj stříbrný knoflík; byla totiž okována shora i
zdola. V lenošce ležely dvě vyšívané podušky; byly tuze roztomilé a hloupé. A
tak mohlo divadlo začít.</p>

<p class="e-bookprozatext">Všichni seděli a dívali se. Byli vyzváni, aby
tleskali, bouchali a&#160;hlučeli, jako by z toho měli radost.</p>

<p class="e-bookprozatext">Jezdecký bičík řekl, že nikdy nenapráskal starým
lidem.</p>

<p class="e-bookprozatext">„Já práskám každému!“ pravilo třaskavé zrnko.</p>

<p class="e-bookprozatext">„Na tom přece nezáleží, jak je kdo stár!“ mínilo
plivátko.</p>

<p class="e-bookprozatext">Tak uvažovali všichni při divadelním představení.</p>

<p class="e-bookprozatext">Kus nestál za mnoho, ale byl dobře proveden. Všichni herci
se obraceli namalovanou stranou ven, mohl ses na ně dívat jenom z&#160;líce, a
nikoli z rubu. A všichni hráli znamenitě, až docela vpředu divadla. Nitě byly
pro ně příliš dlouhé, ale tím víc je bylo vidět.</p>

<p class="e-bookprozatext">Spravovaná panna byla tak pohnuta, že nýtek, který ji
držel, povolil. Pokladnička byla tak dojata, že se rozhodla učinit něco pro
jednoho z herců a dát do poslední vůle, aby ležel vedle ní v hrobě, až nastane
čas.</p>

<p class="e-bookprozatext">Byl to skutečný požitek, takže vynechali podávání čaje
a hned přišlo tříbení rozumu. To nazývali hrát si na lidi a nebyl v tom žádný
jiný úmysl, jenom si tak hráli.&#160;– A každý myslil sám na sebe a&#160;na to,
co myslí pokladnička.</p>

<p class="e-bookprozatext">A pokladnička přemýšlela nejdále dopředu; myslila na
poslední vůli a pohřeb&#160;– a kdy to nastane. Bývá to vždycky dříve, než se
naděješ.&#160;– Bác! Teď spadla ze skříně&#160;– ležela na zemi rozbita na kusy
a střepy a peníze z ní skákaly a tančily po podlaze; nejmenší se otáčely, velké
se kutálely, zvláště jeden stříbrný peníz, ten chtěl hodně daleko do světa. A
dostal se tam a také všechny ostatní se tam dostaly.</p>

<p class="e-bookprozatext">A střepy z pokladničky se dostaly do kbelíku, ale na
skříni stála hned druhého dne nová hliněná pokladnička. Nebylo v ní ještě ani
penízku, a proto nemohla zazvučet, když jí někdo zatřepal. Tím se podobala své
předchůdkyni. Byl to přece začátek&#160;– a tím skončíme.</p>

</div>
</body>
</html>
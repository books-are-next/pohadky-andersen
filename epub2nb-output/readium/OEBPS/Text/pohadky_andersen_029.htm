<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Pohádky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">

<h2 class="e-booknadpis">Kdo
skočí nejvýš</h2>

<p class="e-booktirazacitacetext">Blešák, luční koník a kozel se
chtěli jednou přesvědčit, kdo z nich nejvýše skočí. I pozvali celý svět a
každého, kdo se ještě chtěl přijít podívat na tu nádheru a na ty tři znamenité
skokany, kteří se tu sešli ve světnici.</p>

<p class="e-bookprozatext">„Já dám svou dceru tomu, kdo skočí nejvýš,“ prohlásil
král, „neboť by bylo žebrácké, aby ti tři skákali jen tak pro nic!“</p>

<p class="e-bookprozatext">Blešák vystoupil první. Měl velice uhlazené způsoby a
pozdravil na všechny strany, neboť měl v sobě panskou krev a byl zvyklý stýkat
se s lidmi, což je velmi dobré.</p>

<p class="e-bookprozatext">Potom přišel koník. Byl ovšem mnohem těžkopádnější,
ale přece se dovedl dobře pohybovat a měl na sobě zelený stejnokroj, s&#160;kterým
se narodil. Kromě toho říkal, že je velmi starého rodu egyptského, který je tam
mnohem váženější. Chytili jej na poli a dali ho do domku z karet o třech
poschodích, vesměs z karet obrácených malovanou stranou dovnitř. Byly tu dveře
i okna, jež byla vyřezána do těl srdcových dam.</p>

<p class="e-bookprozatext">„Umím tak zpívat,“ pravil, „že šestnáct domorodých
cvrčků, kteří odmalička cvrkali, a přece nedostali domek z karet, se pohněvalo
a ještě více zhubenělo, když slyšeli mne!“</p>

<p class="e-bookprozatext">Oba, blešák a koník, hovořili pak velmi zevrubně o tom,
kdo jsou a jací jsou a že myslí, že by si mohli vzít princeznu za manželku.</p>

<p class="e-bookprozatext">Kozel neřekl nic, ale říkalo se o něm, že tím více
přemýšlí, a když jej dvorní pes očichal, zaručil se za něj, že kozel je z dobré
rodiny. Starý dvorní rada, který dostal tři řády za to, že byl hezky zticha a&#160;pokaždé
mlčel, ubezpečoval, že ví, že je kozel obdařen věšteckým duchem. Že je na jeho
hřbetě vidět, budeme-li mít mírnou, nebo drsnou zimu, a to nepoznáš ani na
hřbetě toho, kdo spisuje kalendář.</p>

<p class="e-bookprozatext">„Nu, já neříkám nic!“ pravil starý král. „Ale vždycky
se zachovám podle svého!“</p>

<p class="e-bookprozatext">Mělo se tedy skákat. Blešák vyskočil tak vysoko, že ho
nikdo neviděl. Proto tvrdili, že ani neskákal, a to přece byla zlá pomluva.</p>

<p class="e-bookprozatext">Koník vyskočil jenom asi do poloviny, ale skočil králi
rovnou do obličeje. Král se vyslovil, že je to ošklivé.</p>

<p class="e-bookprozatext">Kozel stál dlouho tiše a rozmýšlel se, takže skoro již
myslili, že ani neumí skákat.</p>

<p class="e-bookprozatext">„Jen aby se mu neudělalo špatně!“ pravil dvorní pes a
očichal jej znova. Hup! vyskočil kozel krátkým, šikmým skokem rovnou do klína
princezně, která seděla na nízké zlaté stoličce.</p>

<p class="e-bookprozatext">Král prohlásil:</p>

<p class="e-bookprozatext">„Nejvýše vyskočil, kdo skočil k mé dceři, neboť v tom
se projevuje jemnost chování. Ale aby něco takového někoho napadlo, k tomu je
třeba mít hlavu, a kozel ukázal, že hlavu má. Ten se v tom vyzná!“</p>

<p class="e-bookprozatext">A kozel tedy dostal princeznu.</p>

<p class="e-bookprozatext">„Já jsem vyskočil nejvýš!“ pravil blešák. „Ale na tom
nezáleží! Jen ať si princezna vezme toho kozla a těší se z něho. Já jsem
vyskočil přece nejvýš, ale je třeba na světě být hodným klackem, aby tě lidé
viděli!“</p>

<p class="e-bookprozatext">Potom šel blešák do cizích služeb a povídá se, že jej
tam zabili.</p>

<p class="e-bookprozatext">Koník si sedl do příkopu a přemýšlel, jak to vlastně
ve světě chodí, i pravil rovněž: „Klackem je třeba být! Klackem je třeba být!“</p>

<p class="e-bookprozatext">A potom si zazpíval svou smutnou písničku, z níž jsme
se právě tohle všechno dověděli. Mohla by to být snadno lež, kdyby to nebylo
vytištěno.</p>

</div>
</body>
</html>